Kimberly Noel Kardashian, detta Kim; precedentemente Thomas e Humphries, ora
coniugata West (Los Angeles, 21 ottobre 1980) è un personaggio televisivo, imprenditrice, attrice e modella statunitense.
È salita agli onori della cronaca dopo un sex tape girato nel 2003 con il suo ex fidanzato Ray J, trapelato solo nel 2007. Nello stesso anno diventa protagonista, insieme alla sua famiglia, del reality show Al passo con i Kardashian, il cui successo ha portato alla creazione di alcuni spin-off, tra cui Le sorelle Kardashian a New York e Le sorelle Kardashian a Miami, oltre a varie iniziative imprenditoriali. La vita personale dei Kardashian divenne ben presto oggetto di grande attenzione da parte dei media.
Negli ultimi anni la sua popolarità è cresciuta anche attraverso i social media, attirando decine di milioni di seguaci sia su Twitter che su Instagram. A partire dal 2016 risulta essere una delle prime dieci celebrità più seguite su Instagram. Ha poi realizzato una serie di prodotti legati al suo nome tra cui, nel 2014, un gioco per cellulare, Kim Kardashian: Hollywood, una linea di abbigliamento e di prodotti di bellezza e nel 2015 un libro fotografico. Anche la sua relazione con il rapper Kanye West ha ricevuto una significativa copertura mediatica; la coppia si è sposata nel 2014.La rivista Time, nel 2015, l'ha inclusa nella lista delle cento persone più influenti del mondo, mentre Vogue l'ha descritta nel 2016 come «fenomeno della cultura pop». È stata altresì definita un «esempio lampante di essere famosa per essere famosa». Con un guadagno totale superiore ai 53 milioni di dollari è stata il personaggio di un reality più pagato del 2015. Il suo patrimonio ammonta a 900 milioni di dollari.


== Biografia ==
Nasce il 21 ottobre 1980 a Los Angeles, in California, da Robert Kardashian e Kris Jenner, nata Houghton. Ha una sorella maggiore, Kourtney, e due fratelli minori, Khloé e Robert jr. È di origini armene da parte di padre, e scozzesi, irlandesi, olandesi e inglesi da parte di madre.Nel 1991, dopo il divorzio dei loro genitori, la madre si è risposata l'anno dopo con l'ex atleta Bruce Jenner (ora Caitlyn), vincitore del decathlon alle olimpiadi estive di Montréal del 1976.In seguito al loro matrimonio, la Kardashian ha acquisito come fratellastri: Burton "Burt" Wiliam, Cassandra "Casey" Lynn, Brandon e Sam Brody Jenner, e due sorelle, Kendall e Kylie Jenner, nate dal matrimonio della madre con Bruce.Da adolescente ha frequentato la Marymount High School, una scuola cattolica romana femminile di Los Angeles, frequentata anche dalle sorelle Kourtney e Khloé e dal fratello Robert. Nel 1994 il padre rappresentava, quale avvocato, il giocatore O. J. Simpson durante il suo processo per omicidio. O.J. è il padrino di Kim Kardashian. Nel 2000, a diciannove anni, fugge con il produttore musicale Damon Thomas. I due si sposano, ma Thomas chiede il divorzio nel 2003. La Kardashian, dopo la loro separazione, lo ha accusato di abusi fisici ed emotivi. Sempre nel 2003, il padre di Kim muore di cancro. Durante questo periodo è diventata grande amica della stilista Paris Hilton. Prima del completamento dalla sua pratica di divorzio Kim ha iniziato a frequentare il cantante Ray J.Nel 2019 ha dichiarato di essere affetta da artrite psoriasica.


== Carriera ==
Conosciuta dalla cronaca rosa nordamericana come socialite, nel 2007 posa senza veli per la rivista Playboy. Sempre nello stesso anno, la casa di produzione pornografica Vivid Entertainments pubblica un sextape che la Kardashian aveva realizzato con il cantante Ray J. In seguito ha intentato una causa giudiziaria contro la Vivid, colpevole di aver pubblicato il video senza il suo consenso, causa che termina con un patteggiamento per 5 milioni di dollari di risarcimento.Con la pubblicazione del video pornografico la Kardashian acquisisce tuttavia una grande popolarità, che accresce ulteriormente grazie al reality show Al passo con i Kardashian, che ruota intorno alla vita della famiglia Kardashian/Jenner. Dato l'ottimo successo del programma, che diventa lo show più seguito della rete televisiva E!, vengono prodotti altri tre reality show sulla famiglia Kardashian, uno dei quali, Le sorelle Kardashian a New York, vede Kim come protagonista insieme alla sorella maggiore Kourtney.
Nel 2008 la Kardashian debutta al cinema con il film parodistico Disaster Movie, in cui compare interpretando un personaggio di nome Lisa. Nello stesso anno partecipa alla settima stagione del talent show Dancing with the Stars, in coppia con il ballerino statunitense Mark Ballas. La Kardashian è stata la terza concorrente ad essere eliminata. In seguito ha preso parte a serie televisive quali How I Met Your Mother, Beyond the Break e CSI: NY.

Nel 2010 debutta come cantante pubblicando il singolo Jam (Turn It Up), il cui ricavato è stato devoluto in beneficenza; inoltre partecipa ad un episodio della serie televisiva 90210. Nel 2012 appare in altre serie quali Drop Dead Diva, 30 Rock, L'uomo di casa e Punk'd. Nello stesso anno Forbes inserisce la Kardashian per la prima volta tra le 100 celebrità più influenti al mondo: Kim ha occupato la settima posizione, con 18 milioni di dollari guadagnati tra il maggio 2011 e il maggio 2012. Sempre lo stesso anno la succitata rivista la inserisce al secondo posto tra le attrici più pagate della televisione.Nel luglio 2015 viene esposta al Madame Tussauds di Londra una sua statua di cera intenta a farsi un selfie, mentre lo scenario sullo sfondo cambia in continuazione, in modo che gli spettatori possano farsi una foto insieme alla statua. Su The People v. O.J. Simpson, in onda nei primi mesi del 2016, è stato rivelato che O. J. Simpson una volta ha minacciato di suicidarsi davanti alla Kardashian. A lei e alla sua famiglia però, non piaceva il modo in cui erano descritti nello show. Nel maggio 2016 ha partecipato alla serata di gala di Vogue 100 a Londra, in Inghilterra.Il 2 ottobre 2016, mentre frequentava la settimana della moda di Parigi, è vittima di una rapina a mano armata mentre si trovava in un appartamento. Cinque individui, vestiti da agenti di polizia, l'hanno legata e imbavagliata, rubandole circa 10 milioni di dollari in gioielli. I ladri sono entrati in camera sua minacciando il portiere. Una volta entrati, le hanno puntato una pistola alla testa, legato i polsi e le gambe e avvolto nastro adesivo intorno alla bocca come bavaglio. La Kardashian, che è stata messa nella vasca da bagno, fisicamente illesa, ha affermato che in quell'istante ha pregato per la sua vita. È riuscita a liberarsi le mani, urlare e chiedere aiuto, mettendo così in fuga i ladri. Il 6 ottobre 2016 è stato rivelato che le riprese per la prossima stagione di Al passo con i Kardashian sono state messe "in attesa a tempo indeterminato" a causa della rapina. Kim ha rinviato una dimostrazione di make-up a Dubai a causa dell'incidente.Il 13 giugno 2017 annuncia il lancio del suo brand di cosmetici, KKW Beauty, che include dei kit per il contouring, una tecnica resa famosa dalla stessa Kardashian. Il 21 giugno i kit sono stati rilasciati sul sito KKW Beauty, andando sold out in circa due ore.


=== Altre attività ===
Oltre all'attività televisiva Kim Kardashian è conosciuta anche per essere un'imprenditrice; infatti è proprietaria delle boutique di famiglia Dash, ed è titolare di una linea di gioielli, abbigliamento, lingerie e profumi.
Il 23 novembre 2010 è uscito il suo primo libro autobiografico, Kardashian Konfidential, scritto con le sorelle Kourtney e Khloé. Il 1º novembre 2011 è uscito il suo primo romanzo scritto con le sorelle, intitolato Dollhouse.


== Vita privata ==
Nel 2000 ha sposato il produttore musicale Damon Thomas, dal quale ha divorziato quattro anni più tardi. Nel 2011 ha avuto un relazione con il giocatore della NBA Kris Humphries, che ha sposato il 20 agosto dello stesso anno con una cerimonia a Santa Barbara, in California. Il 1º novembre 2011, dopo appena 72 giorni di matrimonio, Kim ha annunciato il divorzio, sancito poi nel giugno del 2013.Nel 2012 inizia una relazione con il rapper Kanye West, il quale, il 30 dicembre 2012, durante un concerto, annuncia la gravidanza della compagna. Il 15 giugno 2013 nasce la prima figlia North. Il 24 maggio 2014 la coppia ha celebrato le nozze a Firenze, al Forte Belvedere, con una cerimonia privata. Il 5 dicembre 2015 Kim ha dato alla luce il suo secondogenito, Saint West.. Il 15 gennaio 2018 ha avuto, tramite madre surrogata, Chicago, una bambina.
Il 15 gennaio 2019 ha annunciato di stare aspettando il quarto figlio tramite madre surrogata e il 17 maggio 2019 ha annunciato la nascita di Psalm West, avvenuta il 10..


=== Patrimonio ===
A partire da maggio 2013 il patrimonio della Kardashian venne stimato ad un valore di 45 milioni di dollari. Nel 2015 Forbes ha affermato che "i suoi guadagni sono quasi raddoppiati dai 28 del 2015, ai 53 milioni del 2015", riportando che lei "ha monetizzato la fama meglio di chiunque altro". Gran parte del suo reddito include i guadagni all'ingrosso della linea Sears, la Kardashian Kollection, che vanta 600 milioni di dollari nel 2013 e la linea cosmetica Kardashian Beauty, prodotti abbronzanti, così come messaggi sponsorizzati sulle sue pagine Instagram e Twitter, il cui valore varia da 10.000 a 25.000 dollari a post.


=== Attivismo ===
Kim Kardashian, che si considera come "un'armena orgogliosa", ha sostenuto il riconoscimento del genocidio armeno da parte dei turchi in numerose occasioni, e ha incoraggiato il presidente Barack Obama e il governo degli Stati Uniti a prendere in considerazione il riconoscimento. Nel mese di aprile del 2015 ha viaggiato in Armenia del Nord con Kanye, Khloé e North visitando il memoriale delle vittime di Erevan. Ad aprile 2016 ha scritto un articolo sul suo sito web che condannava il Wall Street Journal a causa della pubblicazione di un annuncio che negava il genocidio armeno.Durante un'intervista con GQ del giugno 2016, Kim ha parlato della sua passione politica dicendo: "In passato mi sono identificata come una liberale repubblicana, fiscalmente conservatrice ma socialmente progressista, ora però voto democratico, perché sono cresciuta e ho deciso di votare quello che ritengo sia meglio per me invece di quello che avrebbero votato i miei genitori". Nella stessa intervista Kim ha anche dichiarato che avrebbe votato per Hillary Clinton.


==== Attivismo in privato ====
Al di fuori del clamore mediatico, dal 2018 Kim si occupa di sostenere la revisione di condanne all'ergastolo per crimini collegati alla droga, collaborando con l'avvocato Brittany Barnett, fondatrice di "Buried Alive". Appoggiandosi alla legge "First Step Act", ratificata nel dicembre 2018 dal presidente Donald Trump, Kim è riuscita a far liberare numerosi detenuti condannati all'ergastolo in applicazione della cosiddetta regola "three strikes and you are out" degli anni '90. Pare sia intenzione di Kim conseguire laurea in legge per meglio proseguire in tali opere.


== Filmografia ==


=== Cinema ===
Disaster Movie, regia di Aaron Seltzer e Jason Friedberg (2008)
Ragazze da sballo (Deep in the Valley), regia di Christian Forte (2009)
Temptation: The Marriage Counselor, regia di Tyler Perry (2013)
Zoolander 2, regia di Ben Stiller (2016)
Ocean's 8, regia di Gary Ross (2018)


=== Serie televisive ===
CSI: NY – serie TV, 1 episodio (2009)
How I Met Your Mother – serie TV, 1 episodio (2009)
Beyond the Break - Vite sull'onda – serie TV, 4 episodi (2009)
90210 – serie TV, 1 episodio (2010)
Drop Dead Diva – serie TV, 4 episodi (2012)
30 Rock – serie TV, 1 episodio (2012)
L'uomo di casa – serie TV, 1 episodio (2012)
Punk'd – serie TV, 1 episodio (2012)
2 Broke Girls – serie TV, 1 episodio (2014)
Henry Danger – comparsa (episodio 1x20)


=== Reality show ===
Al passo con i Kardashian, 256 episodi (2007-2021)
Dancing with the Stars, 6 episodi (2008)
America's Next Top Model, 2 episodi (2009 e 2011)
Le sorelle Kardashian a New York, 18 episodi (2011-2012)
Le sorelle Kardashian a Miami, 19 episodi (2009-2013)


== Discografia ==


=== Singoli ===
2010 – Jam (Turn It Up)


== Altri media ==
Rachel Tietz ha interpretato Kim Kardashian in alcuni video della web serie Nostalgia Critic, a partire dalla recensione di The Mask 2, in cui viene raffigurata come la moglie di Satana.


== Note ==


== Voci correlate ==
Indice Kardashian


== Altri progetti ==

 Wikimedia Commons contiene immagini o altri file su Kim Kardashian


== Collegamenti esterni ==

 Sito ufficiale, su kkwbeauty.com. 
 Kim Kardashian West (canale ufficiale), su YouTube. 
(EN) Kim Kardashian, su Enciclopedia Britannica, Encyclopædia Britannica, Inc. 
 Kim Kardashian, su Last.fm, CBS Interactive. 
(EN) Kim Kardashian, su AllMusic, All Media Network. 
(EN) Kim Kardashian, su MusicBrainz, MetaBrainz Foundation. 
(EN) Kim Kardashian, su WhoSampled. 
(EN) Kim Kardashian, su Internet Movie Database, IMDb.com. 
(EN) Kim Kardashian, su AllMovie, All Media Network. 
(EN) Kim Kardashian, su Rotten Tomatoes, Flixster Inc. 
(EN) Kim Kardashian, su Metacritic, CBS Interactive Inc. 
(EN) Kim Kardashian, su TV.com, CBS Interactive Inc. 
(EN) Kim Kardashian, su Adult Film Database. 
(EN) Kim Kardashian, su Internet Adult Film Database.