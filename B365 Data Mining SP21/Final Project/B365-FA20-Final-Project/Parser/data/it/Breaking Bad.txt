Breaking Bad è una serie televisiva statunitense creata da Vince Gilligan e trasmessa dall'emittente via cavo statunitense AMC dal 20 gennaio 2008 al 29 settembre 2013.
Definita da gran parte della critica un autentico capolavoro, è considerata una delle migliori serie televisive di tutti i tempi, nonché una delle più importanti, influenti ed innovative mai realizzate. È inoltre la serie tv più vista sulla piattaforma Netflix. 
Breaking Bad ha ricevuto eccellenti recensioni da parte della critica, principalmente per la sceneggiatura, la regia e le interpretazioni degli attori principali. Nel 2013 il Writers Guild of America ha nominato Breaking Bad la tredicesima serie meglio scritta di tutti i tempi.. Lo stesso anno, il Guinness World Records l'ha nominata come serie con la più alta valutazione di tutti i tempi, citando la quinta stagione con il punteggio di 99/100 secondo Metacritic. È inoltre una delle serie televisive più premiate di sempre, avendo vinto tra i più prestigiosi premi a livello televisivo tra cui sedici Emmy Award, otto Satellite Award, dodici Saturn Award, sei WGA Award, cinque TCA Award, due Golden Globe, tre Screen Actors Guild Award, un PGA Award, due DGA Award e sei Critics' Choice Television Award.
In Italia è andata in onda in prima visione sul canale satellitare italiano AXN dal 15 novembre 2008 al 9 novembre 2013, e in chiaro su Rai 4 dal 4 ottobre 2010 al 30 ottobre 2014.


== Trama ==
Walter White è un professore di chimica di Albuquerque che vive con la moglie Skyler, incinta della loro secondogenita, e il figlio Walter "Flynn" Junior, affetto da una paralisi cerebrale che gli causa problemi di linguaggio e lo costringe a camminare con l'aiuto di stampelle per muoversi. Alla soglia dei cinquant'anni, per far fronte alle difficoltà economiche della famiglia, Walter è costretto a svolgere un secondo lavoro come dipendente di un autolavaggio. A tutto questo si aggiunge il profondo senso di insoddisfazione di Walter, che deve sopportare le angherie del suo titolare, dei suoi amici e familiari, i quali lo vedono come un uomo debole e remissivo. In particolare suo cognato Hank, agente della DEA, con cui peraltro ha un buon rapporto, non perde occasione per mettere a confronto la sua vita avventurosa con quella di Walter, totalmente priva di soddisfazioni.
Quando a Walter viene diagnosticato un cancro ai polmoni, i suoi problemi sembrano precipitare. Tuttavia, in seguito al casuale incontro con Jesse Pinkman, un suo ex studente diventato uno spacciatore di poco conto, Walter decide di cucinare i cristalli di metanfetamina. Il prodotto di Walter si rivela però di qualità nettamente superiore rispetto alla concorrenza, con una purezza del 99,1%, derivante dalle sue competenze chimiche. Decide quindi di sfruttare le sue capacità per farsi a mano a mano sempre più strada nel mercato della droga e ricavare una quantità di denaro tale da lasciare al sicuro la sua famiglia nel momento in cui la malattia avrebbe preso il sopravvento.


== Episodi ==


=== Breaking Bad: Original Minisodes ===
Nel febbraio 2009, AMC ha realizzato una serie di cinque mini-episodi disponibili online (e riproposti nelle edizioni DVD) che si collocano tra la prima e la seconda stagione. Al contrario degli episodi della serie regolare questi mini episodi sono di genere commedia.


== Personaggi e interpreti ==


=== Personaggi principali ===
Walter White (stagioni 1-5), interpretato da Bryan Cranston, doppiato da Stefano De Sando.Un professore di chimica di un liceo di Albuquerque. Quando scopre di essere in fin di vita a causa di un cancro ai polmoni, decide di usare il suo talento per produrre metanfetamine per guadagnare abbastanza denaro da destinare alla moglie Skyler e ai figli Walter Junior e Holly. Ma il suo ingresso nel crimine cancellerà la sua umanità trasformando il mite chimico in un cinico e spietato assassino e trafficante.
Jesse Pinkman (stagioni 1-5), interpretato da Aaron Paul, doppiato da Francesco Pezzulli.Ex studente di Walter White, ora tossicodipendente e spacciatore di metanfetamine, che lo aiuta a entrare nel giro della droga. Al contrario di Walter, che diverrà sempre più spietato, Jesse diverrà sempre più buono e pieno di umanità.
Skyler White (stagioni 1-5), interpretata da Anna Gunn, doppiata da Alessandra Korompay.Moglie di Walter e madre di Walter Jr. e Holly.
Hank Schrader (stagioni 1-5), interpretato da Dean Norris, doppiato da Alberto Angrisano.Cognato di Walter e agente della DEA, il dipartimento anti-droga statunitense.
Marie Schrader (stagioni 1-5), interpretata da Betsy Brandt, doppiata da Francesca Fiorentini.Moglie di Hank e sorella di Skyler. Soffre di cleptomania.
Walter White Jr. (stagioni 1-5), interpretato da RJ Mitte, doppiato da Fabrizio De Flaviis.Figlio di Walter e Skyler, nato affetto da paralisi cerebrale, a causa della quale è costretto a camminare con delle stampelle.
Saul Goodman (stagioni 2-5), interpretato da Bob Odenkirk, doppiato da Gaetano Varcasia.È un pittoresco ed esilarante avvocato, specializzato nel difendere criminali ormai irrecuperabili, ma estremamente astuto e competente. Viene assunto da Walter e Jesse come consigliere.
Gustavo "Gus" Fring (stagioni 2-4), interpretato da Giancarlo Esposito, doppiato da Danilo De Girolamo.Villain della serie, è un distributore cileno di metanfetamina, che gestisce il traffico dell'intero New Mexico e di alcune zone limitrofe. È proprietario di una catena di fast food chiamata Los Pollos Hermanos, che usa come attività lavorative di facciata.
Mike Ehrmantraut (stagioni 2-5), interpretato da Jonathan Banks, doppiato da Stefano Mondini.Investigatore privato di Saul Goodman e uomo fidato al soldo di Gus Fring.
Lydia Rodarte-Quayle (stagione 5), interpretata da Laura Fraser, doppiata da Barbara De Bortoli.Madre single, è socia di Gus Fring e manager alla Madrigal.
Todd Alquist (stagione 5), interpretato da Jesse Plemons, doppiato da Mirko Mazzanti.Operaio della Vamonos Pest, la ditta di disinfestazione che copre la fase della preparazione della metanfetamina lungo la quinta stagione, in seguito diventa membro della banda criminale di suo zio Jack.
		
		
		
		
		
		
		
		
		


=== Personaggi secondari ===
Steven Gomez (stagioni 1-5), interpretato da Steven Michael Quezada, doppiato da Enrico Di Troia.Partner di Hank alla DEA, lavorano insieme al caso della metanfetamina blu.
Peter/Skinny Pete (stagioni 1-5), interpretato da Charles Baker, doppiato da Alberto Bognanni.Altro amico di Jesse, con cui lavora insieme a Combo e Brandon.
Carmen Molina (stagioni 1-3, guest star stagione 5), interpretata da Carmen Serano.La preside della scuola dove insegna Walt e studia suo figlio.
Tuco Salamanca (stagioni 1-2), interpretato da Raymond Cruz, doppiato da Roberto Stocchi.Un noto trafficante del cartello e nipote di Héctor Salamanca.
Krazy-8 Molina (stagione 1), interpretato da Maximino Arciniega, doppiato da Fabrizio Vidale.Spacciatore in affari con Jesse Pinkman e Tuco Salamanca.
Brandon "Badger" Mayhew (stagioni 1-5), interpretato da Matt L. Jones, doppiato da Simone Crisari.Migliore amico di Jesse Pinkman. Ragazzo sbandato e tossicodipendente, lavora con Jesse per spacciare la metanfetamina prodotta da Walter.
Christian "Combo" Ortega (stagioni 1-2), interpretato da Rodney Rush, doppiato da Corrado Conforti.Altro amico di Jesse, con cui lavora insieme a Skinny Pete e badger.
Ted Beneke (stagioni 2-5), interpretato da Christopher Cousins, doppiato da Luca Biagini.Datore di lavoro e amante di Skyler. A capo dell'azienda di famiglia, Ted falsifica i libri contabili e finisce sotto inchiesta federale. Sarà Skyler a fornirgli il denaro necessario a estinguere il suo debito con il fisco.
George Merkert (stagioni 2-4, guest star stagione 5), interpretato da Michael Shamus Wiles, doppiato da Elio Zamuto.Agente speciale della DEA che funge da capo per Hank e Steven e gli altri agenti del dipartimento.
Héctor Salamanca (stagioni 2-4), interpretato da Mark Margolis.Faceva parte dei vertici del cartello messicano. A seguito di un colpo apoplettico è rimasto muto e paralizzato. Per comunicare utilizza un campanello installato sulla sua sedia a rotelle.
Jane Margolis (stagione 2), interpretata da Krysten Ritter, doppiata da Perla Liberatori.Compagna di Jesse nel corso della seconda stagione. Ex tossicodipendente, subisce l'influenza di Jesse e ricomincia a drogarsi.
Donald Margolis (stagioni 2-3), interpretato da John de Lancie, doppiato da Massimo Rossi.Padre di Jane. Lavora come controllore di volo.
Victor (stagioni 3-4), interpretato da Jeremia Bitsui.Sicario e spalla di Gus, si occupa del controllo della lavanderia e del laboratorio sotterraneo.
Andrea Cantillo (stagioni 3-5), interpretata da Emily Rios, doppiata da Alessandra Cassioli.Compagna di Jesse dalla terza stagione in poi.
Brock Cantillo (stagioni 3-4, guest star stagione 5), interpretato da Ian Posada.Figlio di Andrea e compagno di giochi di Jesse.
Gale Boetticher (stagione 3), interpretato da David Costabile, doppiato da Fabrizio Vidale.Assistente di laboratorio di Walter quando quest'ultimo non può lavorare con Jesse.
Leonel e Marco Salamanca (stagione 3), interpretati da Daniel Moncada e Luis Moncada.Fratelli gemelli, nipoti di Héctor Salamanca e spietati sicari.
Francesca Liddy (stagioni 4-5, guest star stagioni 2-3), interpretata da Tina Parker.Segretaria di Saul.
Huell Babineaux (stagioni 4-5) interpretato da Lavell Crawford.La guardia del corpo di Saul Goodman.
Patrick Kuby (stagioni 4-5), interpretato da Bill Burr, doppiato da Alessandro Quarta.Uomo al soldo di Goodman, si rende utile in più occasioni, sia per Walter che per Skyler.
Tyrus Kitt (stagione 4), interpretato da Ray Campbell.Altro sicario di Gus che prende il posto di Victor.
Eladio Vuente (stagione 4), interpretato da Steven Bauer, doppiato da Paolo Marchese.Leader del Cartello di Juarez che ha un trascorso con Gus Fring.
Jack Welker (stagione 5), interpretato da Michael Bowen, doppiato da Antonio Palumbo.Zio di Todd nonché spietato, avido e sadico leader di una banda di sicari neonazisti.


=== Altri personaggi ===
Tortuga (stagioni 2-3), interpretato da Danny Trejo, doppiato da Renato Cortesi.Un membro del cartello messicano e informatore della DEA di El Paso.
Lawson (stagioni 4-5), interpretato da Jim Beaver.Venditore di armi ad Albuquerque che fa affari con Walter per delle armi.
Ira (stagione 5), interpretato da Franc Ross.Manager della Vamonos Pest, la ditta di disinfestazione che copre la fase della preparazione della metanfetamina nella la quinta stagione.
		
		
		


== Produzione ==


=== Ideazione ===

Breaking Bad è stato ideato da Vince Gilligan, che in precedenza si era occupato per diversi anni della sceneggiatura della serie televisiva X-Files. Gilligan intendeva creare una serie in cui il protagonista diventasse l'antagonista. Ha affermato: «la televisione è storicamente brava a tenere i suoi personaggi in una stasi autoimposta in modo che gli spettacoli possano andare avanti per anni o addirittura decenni. Quando ho capito questo, il passo logico successivo è stato quello di pensare a come poter fare una serie in cui l'impulso fondamentale sia verso il cambiamento». Ha aggiunto che il suo obiettivo con Walter White era di farlo passare da Mr. Chips a Scarface. Sempre Gilligan ha rivelato di trovare difficile scrivere le parti di Walter White per quanto il personaggio sia oscuro e moralmente discutibile: «mi mancherà la serie quando sarà finita, ma in qualche modo sarà un sollievo non avere più Walt nella mia testa». Con il procedere della serie l'ideatore e lo staff di sceneggiatori di Breaking Bad hanno reso Walter sempre più insensibile e freddo. Gilligan ha detto: «sta passando dall'essere un protagonista all'essere un antagonista. Vogliamo che le persone si domandino per chi fare il tifo, e perché». L'attore Bryan Cranston, interprete di Walter White, ha affermato riguardo alla quarta stagione: «penso che Walt abbia capito che è meglio essere l'inseguitore piuttosto che l'inseguito. È sulla buona strada per diventare un bastardo». Sempre Cranston ha affermato in un'intervista che «il termine breaking bad è un'espressione colloquiale del sud degli Stati Uniti, ed esprime la situazione in cui qualcuno ha preso una direzione che lo allontana dalla retta via, che potrebbe essere per un giorno o per tutta la vita». Gilligan ha spiegato che l'espressione breaking bad è un regionalismo del sud degli Stati Uniti, simile a to raise hell ("fare il diavolo a quattro").Gilligan è stato inizialmente scoraggiato dalle similitudini tra le premesse di Breaking Bad e la serie Weeds. Nonostante i produttori gli assicurassero che Breaking Bad sarebbe stata sufficientemente differente da poter avere ancora successo, Gilligan ha in seguito dichiarato che se fosse venuto a conoscenza di Weeds in precedenza non sarebbe mai andato avanti con lo sviluppo della serie.


=== Sviluppo ===
L'emittente AMC aveva originariamente ordinato nove episodi per la prima stagione (incluso l'episodio pilota), ma a causa dello sciopero degli sceneggiatori del 2007-2008 la produzione è stata ridotta a sette episodi. La serie è ambientata e girata ad Albuquerque, nel Nuovo Messico, ed è stata filmata su pellicole in formato 35 millimetri. Il costo di produzione di Breaking Bad è di tre milioni di dollari per episodio, superiore al costo medio di un normale programma via cavo.Vince Gilligan ha affermato di voler concludere Breaking Bad con la quinta stagione. Agli inizi dell'agosto del 2011 sono iniziate le trattative per un accordo sulla quinta ed eventualmente ultima stagione tra l'emittente AMC e Sony Pictures Entertainment, la società produttrice della serie. AMC ha proposto una quinta stagione ridotta (da sei a otto episodi, anziché 13) per ridurre i costi, ma i produttori hanno rifiutato. Sony ha quindi contattato altri canali via cavo per assicurarsi il proseguimento della serie nel caso non si fosse giunti a un accordo. Il 14 agosto 2011 l'accordo invece è stato raggiunto e AMC ha rinnovato la serie per una stagione finale di 16 episodi, da trasmettere separatamente in due metà da otto episodi, rispettivamente nell'estate 2012 e 2013.


=== Casting ===

Gilligan ha scelto Bryan Cranston per il ruolo di Walter White, con il quale aveva lavorato in precedenza nell'episodio La corsa nella sesta stagione di X-Files. Cranston interpretava un uomo antisemita con una malattia terminale che aveva preso in ostaggio il protagonista della serie Fox Mulder. Gilligan ha affermato che il personaggio doveva essere allo stesso tempo ripugnante e compassionevole, e che «Bryan era l'unico attore che sapesse farlo, che sapesse tirar fuori quel trucco. Ed è un trucco. Non ho idea di come lo faccia». Inizialmente i dirigenti dell'emittente AMC erano dubbiosi sulla scelta dell'attore protagonista, conoscendo Cranston solo per il ruolo di Hal nella sitcom Malcolm, ma si convinsero dopo che Gilligan mostrò loro l'episodio in questione.Originariamente era nelle intenzioni di Gilligan che il personaggio di Jesse Pinkman venisse ucciso alla fine della prima stagione di Breaking Bad. Inizialmente l'ideatore della serie voleva che Jesse morisse in un affare di droga finito male, come espediente narrativo per far affliggere dal senso di colpa il protagonista Walter White. Tuttavia Gilligan ha affermato che, dal secondo episodio della serie, era rimasto così impressionato dal personaggio di Jesse e dall'interpretazione di Aaron Paul che «è diventato piuttosto chiaro fin dall'inizio che sarebbe stato un enorme, colossale errore, uccidere Jesse».


=== Accuratezza scientifica ===

Donna Nelson, professoressa di chimica organica all'Università dell'Oklahoma, ha controllato le sceneggiature e fornito i dialoghi. Ha anche disegnato strutture chimiche e scritto equazioni che sono state usate come materiale. Stando all'ideatore della serie «la dottoressa Donna Nelson dell'università dell'Oklahoma ci ha avvicinato diverse stagioni fa e ci ha detto: "Mi piace davvero questa serie, e se vi dovesse mai servire aiuto con la chimica, mi piacerebbe dare una mano". È stata una fantastica consigliera. Ci ha aiutato ovunque servisse, fosse chimica, ingegneria elettrica, o fisica. Cerchiamo di rappresentare tutto correttamente. Non c'è un consulente fisso sul set, ma certe scene le mostriamo prima a questi esperti». «Dal momento che nei primi episodi Walter White parla ai suoi studenti, sono riuscito a semplificare alcune descrizioni e dialoghi, il che mi ha aiutato finché non abbiamo potuto avere qualche chimico vero».Secondo Gilligan, Nelson « [...] controlla le sceneggiature per assicurarsi che i nostri dialoghi sulla chimica siano accurati e aggiornati. Abbiamo anche un chimico della DEA di Dallas che ci è di enorme aiuto.»
La sigla d'apertura mostra una serie di formule molecolari e la tavola periodica degli elementi che compone il titolo della serie. La prima molecola che viene mostrata è C10H15N, ovvero la formula bruta della metanfetamina.


== Spin-off ==
Lo showrunner Vince Gilligan e lo sceneggiatore Peter Gould hanno creato uno spin-off della serie intitolato Better Call Saul. Trasmesso dall'8 febbraio 2015, tale spin-off è incentrato sul personaggio di Saul Goodman, interpretato da Bob Odenkirk.


== Altri media ==
Nel corso del mese di aprile 2018, Pendragon Game Studio ha pubblicato in Italia un gioco da tavolo tratto dalla serie televisiva realizzato sotto licenza ufficiale.Il 7 novembre seguente il The Albuquerque Journal annuncia nello stesso mese l'inizio delle riprese in città di un film tratto dalla serie, El Camino - Il film di Breaking Bad, anch'esso prodotto e scritto da Vince Gilligan. La notizia viene in seguito confermata dal New Mexico Film Office. Il giorno successivo viene confermato che la pellicola sarà un sequel della serie televisiva e sarà incentrata sul personaggio di Jesse Pinkman e la sua fuga verso la libertà dopo il finale della quinta e ultima stagione.


== Riconoscimenti ==
2008Emmy Award - Miglior attore protagonista in una serie drammatica - Bryan Cranston
Emmy Award - Miglior montaggio single-camera per una serie drammatica - Questione di chimica (Pilot)
WGA Award - Miglior dramma a episodi - Questione di chimica (Pilot)
Satellite Award - Miglior attore in una serie drammatica - Bryan Cranston2009Emmy Award - Miglior attore protagonista in una serie drammatica - Bryan Cranston
Emmy Award - Miglior montaggio single-camera per una serie drammatica - Albuquerque (ABQ)
Satellite Award - Migliore serie drammatica
Satellite Award - Miglior attore in una serie drammatica - Bryan Cranston
TCA Award - Miglior attore drammatico - Bryan Cranston2010Emmy Award - Miglior attore protagonista in una serie drammatica - Bryan Cranston
Emmy Award - Miglior attore non protagonista in una serie drammatica - Aaron Paul
Saturn Award - Miglior serie televisiva via cavo
Saturn Award - Miglior attore non protagonista - Aaron Paul
Satellite Award - Migliore serie drammatica
Satellite Award - Miglior attore in una serie drammatica - Bryan Cranston
TCA Award - Miglior dramma2011Saturn Award - Miglior serie televisiva via cavo2012WGA Award - Miglior serie drammatica
WGA Award - Miglior dramma a episodi - Il taglierino (Box Cutter)
Emmy Award - Miglior attore non protagonista in una serie drammatica - Aaron Paul
Saturn Award - Miglior serie televisiva via cavo
Saturn Award - Miglior attore protagonista - Bryan Cranston
Saturn Award - Miglior attore non protagonista - Aaron Paul
Critics' Choice Television Award - Miglior attore in una serie tv drammatica - Bryan Cranston
Critics' Choice Television Award - Migliore serie drammatica2013

Emmy Award - Migliore serie drammatica
Emmy Award - Miglior attrice non protagonista in una serie drammatica - Anna Gunn
Emmy Award - Miglior montaggio single-camera per una serie drammatica - Volare alto (Gliding Over All)
Saturn Award - Miglior presentazione televisiva
Saturn Award - Miglior attore protagonista - Bryan Cranston
Saturn Award - Miglior attore non protagonista - Jonathan Banks
WGA Award - Miglior serie drammatica
TCA Award - Programma dell'anno
Screen Actors Guild Award - Miglior attore in una serie drammatica - Bryan Cranston
Critics' Choice Television Award - Migliore serie drammatica
Critics' Choice Television Award - Miglior attore in una serie tv drammatica - Bryan Cranston2014Emmy Award - Migliore serie drammatica
Emmy Award - Miglior attore protagonista in una serie drammatica - Bryan Cranston - Declino (Ozymandias)
Emmy Award - Miglior attore non protagonista in una serie drammatica - Aaron Paul
Emmy Award - Miglior attrice non protagonista in una serie drammatica - Anna Gunn - Declino (Ozymandias)
Emmy Award - Miglior sceneggiatura per una serie drammatica - Moira Walley-Beckett - Declino (Ozymandias)
Golden Globe - Migliore serie drammatica
Golden Globe - Miglior attore in una serie drammatica - Bryan Cranston
Screen Actors Guild Award - Migliore serie drammatica
Screen Actors Guild Award - Miglior attore in una serie drammatica - Bryan Cranston
PGA Award - Miglior produzione televisiva drammatica
DGA Award - Miglior regia Drama - Vince Gilligan - Felina (Felina)
WGA Award - Miglior serie drammatica
WGA Award - Miglior dramma a episodi - Confessioni (Confessions)
Critics' Choice Television Award - Migliore serie drammatica
Critics' Choice Television Award - Miglior attore non protagonista in una serie tv drammatica - Aaron Paul
TCA Award - Programma dell'anno


== Note ==


== Bibliografia ==
(ES) AA. VV., Breaking Bad: 530 gramos (de papel) para serieadictos no rehabilitados, UDL, 2013, ISBN 978-84-15217-48-0.
(EN) Breaking Bad: The Unofficial Reference, BookCaps Study Guide, 2011, ISBN 978-1-61042-906-1.
(EN) Josh Modell, Noel Murray, Donna Bowman, Danny Hellman (Illustratore), "Buy The RV, We Start Tomorrow.": The A.V. Club's Guide To Breaking Bad, The A.V. Club, ASIN B005CK4QDK.
(EN) Breaking Bad, Running Press Book Publishers, 2013, ISBN 978-0-7624-5110-4.
(EN) David Richard Koepsell, Robert Arp (a cura di), Breaking Bad and Philosophy: Badder Living through Chemistry, Open Court, 2013, ISBN 978-0-8126-9790-2.
 Brett Martin, Difficult Men: Behind the Scenes of a Creative Revolution: From The Sopranos and The Wire to Mad Men and Breaking Bad, Penguin Press HC, 2013, ISBN 978-1-59420-419-7.
 Pearson Moore, Breaking White: An Introduction to Breaking Bad, Inukshuk Press, 2012, ISBN 978-0-615-71985-6.
(EN) Kathleen Olmstead, Breaking Bad: The Untold History of Television, HarperCollins, 2012, ISBN 978-1-4434-1504-0.
(EN) Alan Sepinwall, The Revolution Was Televised, Touchstone, 2013, ISBN 978-1-4767-3967-0.


== Altri progetti ==

 Wikiquote contiene citazioni di o su Breaking Bad
 Wikimedia Commons contiene immagini o altri file su Breaking Bad


== Collegamenti esterni ==

(EN) Sito ufficiale, su amctv.com. 
(EN) Breaking Bad, su Enciclopedia Britannica, Encyclopædia Britannica, Inc. 
 Breaking Bad, su Movieplayer.it. 
 Breaking Bad, su Il mondo dei doppiatori, AntonioGenna.net. 
(EN) Breaking Bad, su Internet Movie Database, IMDb.com. 
(EN) Breaking Bad, su AllMovie, All Media Network. 
(EN) Breaking Bad, su Rotten Tomatoes, Flixster Inc. 
(EN, ES) Breaking Bad, su FilmAffinity. 
(EN) Breaking Bad, su Metacritic, CBS Interactive Inc. 
(EN) Breaking Bad, su TV.com, CBS Interactive Inc.