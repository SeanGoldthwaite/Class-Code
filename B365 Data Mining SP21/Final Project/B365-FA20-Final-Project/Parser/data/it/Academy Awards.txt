L'Academy Award, conosciuto anche come Premio Oscar o semplicemente Oscar, è il premio cinematografico più prestigioso e antico al mondo, giacché venne assegnato per la prima volta il 16 maggio 1929, tre anni prima che il Festival di Venezia cominciasse ad assegnare i propri premi.
I premi vengono conferiti dall'Academy of Motion Picture Arts and Sciences (AMPAS), un'organizzazione professionale onoraria costituita da personalità (per lo più statunitensi) che hanno portato avanti la loro carriera nel mondo del cinema quali attori, registi, produttori e tanti altri, e che nel 2007 contava circa 6.000 membri votanti.


== Caratteristiche ==
Il nome ufficiale della statuetta dorata che fa da prova concreta di ricezione del Premio è Academy Award of Merit, mentre vi sono varie versioni su come venne coniato il nomignolo Oscar. Secondo la più accreditata, esso originò da un'esclamazione di Margaret Herrick, impiegata all'Academy of Motion Picture Arts and Sciences, la quale, vedendo la statuetta sopra un tavolo, esclamò: «Assomiglia proprio a mio zio Oscar!»
La statuetta è placcata in oro 24 carati (ma, durante gli anni della seconda guerra mondiale dal 1942 al 1945, fu realizzata di gesso per via della paura che qualcuno le rubasse o le vendesse, come sarebbe accaduto molte volte negli anni successivi), è alta 34 centimetri, pesa 4 kg e ha un valore commerciale di 300 dollari; inoltre i vincitori sono invitati a non venderla ma, casomai, restituirla all'A.M.P.A.S.. Di lei disse una volta la sceneggiatrice Frances Marion:

Il nome Oscar è, inoltre, un marchio registrato della stessa Academy of Motion Picture Arts and Sciences.
I premi vennero consegnati per la prima volta nella Blossom Room dell'Hollywood Roosevelt Hotel di Los Angeles il 16 maggio 1929 (per la stagione 1927-28), ma i nomi dei vincitori erano già stati annunciati tre mesi prima. Per qualificarsi, un film doveva uscire nella città californiana nei dodici mesi terminanti il 31 luglio dell'anno precedente. Dal 1934 la candidatura è valida se il film è uscito nell'anno solare precedente.
Dall'edizione del 1963 la categoria Premio per i migliori effetti speciali, fu divisa in due: Premio per i migliori effetti sonori e Premio per i migliori effetti speciali visivi. Dal 1982 la categoria Premio per il miglior trucco divenne annuale.La Notte degli Oscar è una cerimonia molto elaborata che si tiene generalmente dal 2004 l'ultima domenica di febbraio o la prima di marzo. Fino ad allora, generalmente avveniva il primo lunedì di primavera (in Italia nella notte tra lunedì e martedì), nella quale gli invitati fanno sfoggio delle creazioni dei più celebri stilisti, e viene trasmessa dalle televisioni di tutto il mondo. La cerimonia avviene di domenica dal 1999.


== Procedure di candidatura e assegnazione ==
Prima del 2004 le candidature all'Oscar venivano annunciate al pubblico agli inizi di febbraio; dal 2004, invece, le candidature vengono rese pubbliche a fine gennaio.


=== I votanti ===
L'appartenenza all'Academy of Motion Picture Arts and Sciences è suddivisa in diciassette rami, ciascuno dei quali rappresenta un settore diverso della produzione cinematografica. Ogni membro ha diritto ad essere in uno solo di quei rami. Quello degli attori è il più grosso blocco votante, e nel 2006 era costituito da 1311 membri, ovvero dal 22 per cento dell'Academy.Tutti i membri dell'Academy vi entrano perché invitati dal suo Consiglio di Amministrazione ("Board of Governors"). Si diventa eleggibili a soci in due modi: o perché si è vinto un Oscar in modo competitivo, o perché due membri di una determinata branca hanno sponsorizzato il candidato per un'elezione a socio della loro stessa branca, sulla base di significativi e pertinenti contributi dati nel campo del cinema.Le nuove proposte di adesione vengono considerate a scadenza annuale. Fino al 2007, per ciascun anno venivano annunciati i nomi di coloro che erano stati invitati a partecipare quell'anno; oggi, l'Academy non rivela pubblicamente il nome dei suoi membri. La conferenza stampa del 2007 affermò anche che essa aveva poco meno di 6.000 membri votanti. Delle politiche rigorose di adesione hanno conservato il loro numero pressoché costante da allora.
L'appartenenza all'Academy non ha scadenze, anche se il membro ha difficoltà a realizzare dei progetti o dei lavori.Nel 2012, sono stati pubblicati i risultati di uno studio condotto dal Los Angeles Times, che descrive la composizione demografica di circa l'88% dei membri votanti dell'AMPAS. Secondo lo studio, dei 5 100 e più elettori attivi confermati, il 94% era caucasico, il 77% era di sesso maschile, il 54% era di età superiore ai 60 anni e il 33% era costituito da ex-candidati (14%) e vincitori (19%).Per le 73 premiazioni annuali degli Oscar antecedenti al 2007, i voti sono stati accertati dalla società di revisione PricewaterhouseCoopers e dal suo predecessore Price Waterhouse.


=== Le regole ===
Per essere candidato agli Oscar, un film statunitense deve essere stato distribuito nella Contea di Los Angeles durante il precedente anno solare, entro la mezzanotte del 1º di gennaio e la mezzanotte della fine del 31 dicembre, e deve essere stato emesso nei cinema per almeno sette giorni consecutivi (regole ufficiali 2 e 3 dell'Academy) (The Hurt Locker, vincitore del premio Oscar come Miglior film nel 2010, fu distribuito nel 2008, ma non si qualificò per gli Oscar di quell'anno in quanto fu distribuito nella Contea di Los Angeles solo nel 2009, qualificandosi così per i premi dell'anno successivo). La candidatura come Miglior film straniero non sottostà a tali clausole, ma i film stranieri devono includere dei sottotitoli in inglese, e ogni paese può presentare un solo film all'anno.La Regola 2 dell'Academy stabilisce inoltre che il film che voglia candidarsi per altri premi, rispetto a quello come Miglior cortometraggio, debba avere una lunghezza minima di 40 minuti; inoltre il film deve essere in formato da 35 o da 70 millimetri, oppure, se digitale, deve essere stato filmato in scansione progressiva con una risoluzione minima di 2048 per 1080 pixel e una velocità di 24 o 48 fotogrammi al secondo.I produttori devono compilare un modulo on-line sugli Official Screen Credits prima di una data di scadenza. Nel caso in cui il modulo non venga completato e inviato entro il termine definito, il film relativo diviene ineleggibile per qualunque anno. Ciascun modulo compilato viene poi controllato e inserito in una lista delle pubblicazioni eleggibili all'Oscar, lista chiamata ufficialmente Reminder List of Eligible Releases.


=== Le votazioni ===
Alla fine di dicembre vengono inviate le schede elettorali e copie della Reminder List of Eligible Releases ai circa 6.000 membri attivi dell'Academy. I membri della maggior parte delle categorie possono votare solo per determinare i candidati ai premi dedicati alle loro rispettive categorie (ad esempio i registi votano per determinare i candidati ai premi alla Miglior Regia, ma non quelli ad altri premi). In tutte le principali categorie, gli elettori votano inoltre in un sistema maggioritario in cui i potenziali candidati sono scelti per il maggior numero di voti che li piazzano come primi in un sistema a voto singolo trasferibile.Questo sistema non viene utilizzato nel caso di categorie minori come quelle dei Premi al Miglior film straniero, al Miglior documentario e al Miglior film d'animazione. In questi casi i candidati sono selezionati da appositi comitati di selezione composti da membri provenienti da tutti i rami della produzione cinematografica. Nel caso particolare del Premio al Miglior film, inoltre, tutti i membri votanti sono idonei a selezionare i candidati per la categoria.I vincitori vengono poi determinati da un secondo turno di votazioni in cui tutti i membri sono autorizzati a votare per la maggior parte delle categorie, tra cui quella di Miglior Film.Nel tentativo di migliorare le probabilità di ricevere degli Oscar e/o altri premi cinematografici conferiti nella stagione dei premi, le compagnie cinematografiche arrivano a spendere fino a diversi milioni di dollari in marketing per i loro elettori. L'Academy, per contro, applica severe regole per limitare delle aperte campagne dei suoi membri a favore di questo o quell'altro film, come pure severe regole per eliminare gli eccessi e per prevenire una diminuzione della dignità nella cerimonia dell'assegnazione degli Oscar. Essa ha istituito un premio "zar" dedicato al personale che assiste i membri sulle pratiche ammesse e contribuisce alle sanzioni dei trasgressori.
Un produttore del vincitore del Premio al Miglior Film del 2009, The Hurt Locker, è stato squalificato dal Premio dopo aver contattato dei colleghi esortandoli a votare per il suo film e non per un altro che era visto come favorito.
Il 24 giugno 2009 Sid Ganis, l'allora presidente dell'Academy, annunciò che a partire dall'edizione 2010 potevano essere candidati nella categoria Miglior film fino a dieci lungometraggi.Nel maggio 2011 l'Academy ha inviato una lettera per riferire ai suoi circa 6000 membri che sarebbe stato implementato un sistema di voto degli Oscar on-line nel 2013.


== Categorie ==
Oscar al miglior film (Academy Award for Best Picture), dal 1928;
Oscar al miglior film in lingua straniera (Academy Award for Best International Feature Film), dal 1947, rinominato in Oscar al miglior film internazionale a partire dal 2020;
Oscar al miglior film d'animazione (Academy Award for Best Animated Feature), dal 2001;
Oscar al miglior documentario (Academy Award for Documentary Feature), dal 1942;
Oscar al miglior cortometraggio (Academy Award for Live Action Short Film), dal 1936;
Oscar al miglior cortometraggio d'animazione (Academy Award for Animated Short Film), dal 1931;
Oscar al miglior cortometraggio documentario (Academy Award for Documentary Short Subject), dal 1941;
Oscar al miglior attore (Academy Award for Best Actor), dal 1928;
Oscar alla miglior attrice (Academy Award for Best Actress), dal 1928;
Oscar al miglior attore non protagonista (Academy Award for Best Supporting Actor), dal 1936;
Oscar alla miglior attrice non protagonista (Academy Award for Best Supporting Actress), dal 1936;
Oscar al miglior regista (Academy Award for Best Director), dal 1928;
Oscar alla migliore sceneggiatura non originale (Academy Award for Writing Adapted Screenplay), dal 1928;
Oscar alla migliore sceneggiatura originale (Academy Award for Writing Original Screenplay), dal 1940;
Oscar alle migliori didascalie (Academy Award for Best Title Writing), solo nel 1929;
Oscar alla migliore fotografia (Academy Award for Best Cinematography), dal 1928;
Oscar al miglior montaggio (Academy Award for Film Editing), dal 1935;
Oscar alla migliore scenografia (Academy Award for Best Production Design), dal 1928;
Oscar al miglior trucco (Academy Award for Makeup), dal 1982;
Oscar ai migliori costumi (Academy Award for Costume Design), dal 1948;
Oscar ai migliori effetti speciali (Academy Award for Visual Effects) dal 1940;
Oscar alla migliore colonna sonora (Academy Award for Best Score) dal 1935;
Oscar alla migliore canzone (Academy Award for Best Song), dal 1934;
Oscar al miglior sonoro (Academy Award for Sound), dal 1930;
Oscar al miglior montaggio sonoro (Academy Award for Sound Editing) dal 1963;
Oscar scientifico o tecnico (Academy Award, Scientific or Technical) dal 1931. Tre livelli:
Oscar al merito (Academy Award of Merit)
Oscar al merito tecnico-scientifico (Scientific and Engineering Award)
Oscar alla tecnica (Technical Achievement Award)


=== Premi speciali ===
Oscar onorario (Academy Honorary Award), dal 1928;
Oscar giovanile (Academy Juvenile Award), dal 1934 al 1960.


=== Altri premi ===
Premio alla memoria Irving G. Thalberg (The Irving G. Thalberg Memorial Award), dal 1938;
Premio umanitario Jean Hersholt (The Jean Hersholt Humanitarian Award), dal 1957;
Premio Menzione Speciale dell'Accademia (Academy Special Achievement Award), dal 1972;
Premio Gordon E. Sawyer (Gordon E. Sawyer Award), dal 1981.Il Premio alla memoria Irving G. Thalberg, il Premio umanitario Jean Hersholt e l'Oscar alla carriera sono stati raggruppati sotto l'etichetta di "Testimonial Awards" e affidati, per determinarne e discuterne l'assegnazione, al Consiglio di Amministrazione dell'AMPAS. Lo stesso organo ha il compito di designare il vincitore del Premio Gordon E. Sawyer, tramite una votazione, con maggioranza dei 2/3, relativa al candidato proposto dal comitato scientifico e tecnico dell'Academy.
L'Irving G. Thalberg Memorial Award è un busto, gli altri premi sono le classiche statuette dell'Oscar.


== Momenti di rilievo ==
Più volte ogni cerimonia si è caratterizzata per momenti esilaranti ma anche per momenti commoventi e particolari. Memorabile è, ad esempio, la premiazione con l'Oscar alla carriera a Charlie Chaplin nel 1972, che improvvisò sul palco la popolare scena del ballo dei panini in La febbre dell'oro. Vengono comunemente ricordati anche il pianto di John Wayne per la sua vittoria ai Premi Oscar 1970, e la vittoria di Marlon Brando dell'Oscar al miglior attore protagonista nei Premi Oscar 1973; Brando preferì infatti rinunciare alla statuetta: l'attore, che in quegli anni si era avvicinato alla causa degli amerindi, inviò alla cerimonia una giovane squaw indiana, che tenne in sua vece un discorso di denuncia e di protesta contro l'ambiente hollywoodiano; anni dopo si seppe che in realtà la ragazza non era una vera nativa, ma un'attrice. Un altro momento straordinario fu la vittoria a sorpresa di Ingrid Bergman nel 1975 dell'Oscar alla miglior attrice non protagonista. La Bergman, salendo sul palco, ricordò a suo dire la meravigliosa performance di Valentina Cortese, anche lei candidata e che a dire della Bergman meritava l'Oscar.
Si ricorda inoltre, nell'edizione del 1992, il vigore di Jack Palance, che sul palco improvvisò un piegamento con un braccio solo. Altri momenti considerati come memorabili: il bacio tra Adrien Brody e Halle Berry nel 2003, la premiazione con l'Oscar alla carriera a Federico Fellini durante la cerimonia del 1993, che dal palco chiese a sua moglie Giulietta Masina di non piangere, e l'annuncio della vittoria e la gioia di Roberto Benigni, vincitore dell'Oscar per il miglior film straniero nel 1999, che per ricevere la statuetta passò sopra le teste del pubblico.
Nel 2014, durante l'86ª edizione, la conduttrice Ellen DeGeneres coinvolse in un selfie di gruppo dieci attori, quali: Bradley Cooper, Angelina Jolie, Jennifer Lawrence, Jared Leto, Lupita Nyong'o, Brad Pitt, Julia Roberts, Kevin Spacey, Meryl Streep e Channing Tatum. Nello scatto compare inoltre Peter N'yongo, fratello di Lupita, l'unico non attore. La fotografia, pubblicata istantaneamente su Twitter, venne ritwittata oltre 3,4 milioni di volte, disabilitando momentaneamente il social network e superando il record di retweet per una foto. Nel 2016, l'immagine venne inclusa tra le "100 foto che hanno cambiato il mondo" dal periodico Time.Altro episodio si è verificato nell'edizione del 2017, quando viene proclamato l'Oscar al miglior film. Ad annunciare il vincitore sono Warren Beatty e Faye Dunaway. Il primo apre la busta e rimane in silenzio, confuso, per un po'. A leggere il vincitore è la Dunaway, la quale annuncia La La Land come vincitore. L'intero cast sale sul palco e inizia il proprio discorso di ringraziamento. Quest'ultimo, però, viene interrotto dall'annuncio che c'è stato un errore nel proclamare il vincitore. In una situazione di imbarazzo e confusione si viene a sapere che i due attori, in realtà, hanno letto la busta contenente il nome della migliore attrice protagonista (Emma Stone in La La Land), già annunciato in precedenza. Il vero vincitore è Moonlight, il cui cast sostituisce quello di La La Land sul palco per i discorsi di ringraziamento.


== Statistiche e record ==


== Attori premiati per la loro interpretazione di personaggi realmente esistiti ==

1930, George Arliss è Benjamin Disraeli in Disraeli;
1934, Charles Laughton è Enrico VIII Tudor in Le sei mogli di Enrico VIII;
1937, Luise Rainer è Anna Held in Il paradiso delle fanciulle;
1937, Paul Muni è Louis Pasteur in La vita del dottor Pasteur;
1938, Joseph Schildkraut è Alfred Dreyfus in Emilio Zola;
1942, Gary Cooper è Alvin York in Il sergente York;
1943, James Cagney è George M. Cohan in Ribalta di gloria;
1944, Jennifer Jones è Bernadette Soubirous in Bernadette;
1951, José Ferrer è Savinien Cyrano de Bergerac in Cirano di Bergerac;
1953, Anthony Quinn è Eufemio Zapata in Viva Zapata!;
1957, Yul Brynner è re Mongkut in Il re ed io;
1957, Ingrid Bergman è Anastasia Romanova in Anastasia;
1957, Anthony Quinn è Paul Gauguin in Brama di vivere;
1959, Susan Hayward è Barbara Graham in Non voglio morire;
1960, Shelley Winters è Petronella Van Daan ne Il diario di Anna Frank;
1961, Peter Ustinov è Lentulo Batiato in Spartacus;
1963, Anne Bancroft è Annie Sullivan in Anna dei miracoli;
1963, Patty Duke è Helen Keller in Anna dei miracoli;
1967, Paul Scofield è Tommaso Moro in Un uomo per tutte le stagioni;
1968, Estelle Parsons è Blanche Barrow della Barrow Gang in Gangster Story;
1969, Katharine Hepburn è Eleonora d'Aquitania in Il leone d'inverno;
1969, Barbra Streisand è Fanny Brice in Funny Girl;
1971, George C. Scott è George S. Patton in Patton, generale d'acciaio;
1977, Jason Robards è Benjamin C. Bradlee in Tutti gli uomini del presidente;
1978, Jason Robards è Dashiell Hammett in Giulia;
1981, Robert De Niro è Jake LaMotta in Toro scatenato;
1981, Sissy Spacek è Loretta Lynn in La ragazza di Nashville;
1982, Maureen Stapleton è Emma Goldman in Reds;
1983, Ben Kingsley è Gandhi nell'omonimo film;
1985, F. Murray Abraham è Antonio Salieri in Amadeus;
1985, Haing S. Ngor è Dith Pran in Urla del silenzio;
1990, Daniel Day-Lewis è Christy Brown in Il mio piede sinistro;
1990, Brenda Fricker è Bridget Fagan Brown in Il mio piede sinistro;
1991, Jeremy Irons è Claus von Bülow in Il mistero von Bulow;
1995, Martin Landau è Bela Lugosi in Ed Wood;
1996, Susan Sarandon è Helen Prejean in Dead Man Walking - Condannato a morte;
1997, Geoffrey Rush è David Helfgott in Shine;
1999, Judi Dench è Elisabetta I d'Inghilterra in Shakespeare in love;
2000, Hilary Swank è Brandon Teena in Boys Don't Cry;
2001, Julia Roberts è Erin Brockovich in Erin Brockovich - Forte come la verità;
2001, Marcia Gay Harden è Lee Krasner in Pollock;
2002, Jim Broadbent è John Bayley in Iris - Un amore vero;
2002, Jennifer Connelly è Alicia Nash in A beautiful mind;
2003, Adrien Brody è Władysław Szpilman in Il pianista;
2003, Nicole Kidman è Virginia Woolf in The Hours;
2003, Chris Cooper è John Laroche in Il ladro di orchidee;
2004, Charlize Theron è Aileen Wuornos in Monster;
2005, Jamie Foxx è Ray Charles in Ray;
2005, Cate Blanchett è Katharine Hepburn in The Aviator;
2006, Philip Seymour Hoffman è Truman Capote in Truman Capote - A sangue freddo;
2006, Reese Witherspoon è June Carter Cash in Quando l'amore brucia l'anima;
2007, Forest Whitaker è Idi Amin in L'ultimo re di Scozia;
2007, Helen Mirren è Elisabetta II del Regno Unito in The Queen;
2008, Marion Cotillard è Édith Piaf in La vie en rose;
2009, Sean Penn è Harvey Milk in Milk;
2010, Sandra Bullock è Leigh Anne Tuohy in The Blind Side;
2011, Colin Firth è Giorgio VI del Regno Unito in Il discorso del re;
2011, Christian Bale è Dicky Eklund in The Fighter;
2011, Melissa Leo è Alice Ward in The Fighter;
2012, Meryl Streep è Margaret Thatcher in The Iron Lady;
2013, Daniel Day-Lewis è Abraham Lincoln in Lincoln;
2014, Matthew McConaughey è Ron Woodroof in Dallas Buyers Club;
2015, Eddie Redmayne è Stephen Hawking in La teoria del tutto;
2016, Leonardo DiCaprio è Hugh Glass in Revenant - Redivivo;
2016, Mark Rylance è Rudoľf Abeľ in Il ponte delle spie;
2016, Alicia Vikander è Gerda Wegener in The Danish Girl;
2018, Gary Oldman è Winston Churchill in L'ora più buia;
2018, Allison Janney è LaVona Fay Golden in Tonya;
2019, Rami Malek è Freddie Mercury in Bohemian Rhapsody;
2019, Olivia Colman è Anna di Gran Bretagna in La favorita;
2019, Mahershala Ali è Don Shirley in Green Book;
2020, Renée Zellweger è Judy Garland in Judy;


== Oscar postumi ==
Esiste inoltre la possibilità di assegnare Premi Oscar postumi a un attore/attrice o ad altri collaboratori a una pellicola (registi, sceneggiatori, truccatori...) scomparsi qualche tempo prima della cerimonia di premiazione.


=== Attori ===
Fra gli attori che hanno ottenuto tale riconoscimento:

Peter Finch (1912-1977), vincendo nel 1977 il premio Oscar al miglior attore protagonista per Quinto potere.
Heath Ledger (1979-2008), vincendo nel 2009 il premio Oscar al miglior attore non protagonista per Il cavaliere oscuro.


=== Altri ruoli ===
Sidney Howard (1891-1939), vincitore di un premio Oscar alla migliore sceneggiatura non originale per il film Via col vento (1939) alla cerimonia del 1940.
Howard Ashman (1950-1991), il suo secondo Oscar per la migliore canzone gli fu assegnato nel 1992 per il testo del brano Beauty and the Beast (musica di Alan Menken), tratto dal film Disney La bella e la bestia (nella cui colonna sonora erano presenti altre due canzoni del duo candidate agli Oscar: Belle e Be Our Guest). La creazione delle canzoni per La bella e la bestia e Aladdin era stato uno degli ultimi lavori di Ashman: tra l'altro la canzone Friend Like Me, composta assieme a Menken per Aladdin, ricevette una candidatura postuma nel 1993, venendo sconfitta da un brano dello stesso film Disney: A Whole New World (A. Menken-T. Rice).
Conrad Hall (1926-2003), vinse il suo terzo Oscar alla migliore fotografia due mesi dopo la sua morte alla 75ª edizione per il film Era mio padre.


=== Candidature postume ===
Jeanne Eagels, fu candidata come miglior attrice protagonista nel 1929 per il film The Letter.
James Dean, fu candidato come miglior attore protagonista nel 1956 per il film La valle dell'Eden e poi nel 1957 per il film Il gigante.
Spencer Tracy, fu candidato come miglior attore protagonista nel 1968 per il film Indovina chi viene a cena?.
Bernard Herrmann, ricevette una doppia candidatura nel 1977 per le colonne sonore per i film Obsession - Complesso di colpa e Taxi Driver.
Massimo Troisi, fu candidato come miglior attore protagonista e come sceneggiatore nel 1996 per il film Il postino.
Anthony Minghella, fu candidato al premio come miglior film nel 2009 per il film The Reader - A voce alta.


== Curiosità ==
Charlie Chaplin, Orson Welles e Sylvester Stallone sono stati i primi tre nella storia degli Oscar ad aver ricevuto le candidature per miglior attore protagonista e per la miglior sceneggiatura originale nello stesso anno e per lo stesso film. Rispettivamente per Il grande dittatore, Quarto potere e Rocky. Dopo di loro solo pochi altri ce l'hanno fatta: Woody Allen con Io e Annie, Matt Damon con Will Hunting - Genio ribelle e Roberto Benigni con La vita è bella.
Sylvester Stallone, Bing Crosby, Paul Newman, Peter O'Toole, Al Pacino e Cate Blanchett sono gli unici attori ad aver ricevuto (Bing Crosby e Paul Newman anche vinto) due candidature per aver interpretato lo stesso personaggio a distanza di anni, mentre Stallone detiene il record della distanza tra le due pellicole che glielo hanno permesso, 39 anni tra Rocky (1976) e Creed - Nato per combattere (2015).
Il Signore degli Anelli - Il ritorno del re e La forma dell'acqua - The Shape of Water sono gli unici film fantasy a esser stati premiati con l'Oscar per il miglior film.
Geraldine Page dovette aspettare di essere candidata ben 7 volte prima di essere premiata, nel 1986, con l'Oscar alla miglior attrice per In viaggio verso Bountiful.
Jack Palance dovette aspettare ben quarant'anni dalla prima candidatura (So che mi ucciderai) prima di essere premiato con l'Oscar al miglior attore non protagonista per Scappo dalla città - La vita, l'amore e le vacche.
Jeff Bridges ha dovuto aspettare 39 anni dalla prima candidatura per L'ultimo spettacolo prima di ricevere il premio nel 2010 per Crazy Heart.
Marlon Brando ha rifiutato il Premio Oscar vinto nel 1973 per il film Il padrino, in protesta contro le ingiustizie da parte del mondo di Hollywood contro i nativi americani. Questo fu il secondo caso del rifiuto di un Oscar. Il primo a rifiutarlo fu George C. Scott due anni prima. Questi due sono (finora) gli unici due attori ad aver rifiutato l'Oscar e inoltre hanno recitato insieme nel film La formula nel 1980.
Helen Hayes dovette attendere ben trentotto anni tra la sua prima statuetta vinta nel 1932 per il film Il fallo di Madelon Claudet e la seconda vinta nel 1971 per il film Airport.
Il regista Martin Scorsese ha vinto il suo primo Oscar nel 2007 per The Departed dopo ben 5 candidature a vuoto: Toro scatenato; L'ultima tentazione di Cristo; Quei bravi ragazzi; Gangs of New York e The Aviator. Successivamente fu candidato nel 2012 per Hugo Cabret, nel 2014 per The Wolf of Wall Street e nel 2020 per The Irishman, ma senza vincere.
Sandra Bullock è stata la prima attrice a vincere nello stesso anno, a poche ore di distanza sia il premio Oscar per la migliore attrice, sia il Razzie Awards per la peggiore attrice, rispettivamente per The Blind Side e A proposito di Steve.
Paul Newman, stanco delle continue candidature senza vittoria, non si presentò a ritirare il suo Oscar per Il colore dei soldi nel 1987.
Il compositore Alan Menken è, al pari con Dennis Muren, l'artista vivente più premiato con ben 8 statuette, tutte vinte per i lungometraggi di Walt Disney: quattro per la colonna sonora e altrettante per la canzone originale per La sirenetta, La bella e la bestia, Aladdin e Pocahontas. Ha ottenuto candidature anche per Il gobbo di Notre Dame, Hercules, Come d'incanto e Rapunzel - L'intreccio della torre ma senza vincere.
Il regista Stanley Kubrick, considerato come uno dei più geniali autori di sempre, ottenne 4 candidature per la regia: Il dottor Stranamore; 2001: Odissea nello spazio; Arancia meccanica; Barry Lyndon e 5 per la sceneggiatura (per gli stessi film cui va aggiunta la candidatura per Full Metal Jacket nel 1988), ma vinse solo un premio tecnico per gli effetti speciali di 2001: Odissea nello spazio.
L'attrice Katharine Hepburn, vincitrice di ben 4 Oscar, non fu mai presente alla cerimonia a ritirare di persona il premio. La sua unica apparizione alla Notte degli Oscar fu nel 1974, quando aprì la serata e la platea in teatro le tributò una standing ovation.
Woody Allen, vincitore di 4 Oscar, non si è presentato mai alla cerimonia per ritirarli di persona.
Kevin Costner, Clint Eastwood (2 volte), Mel Gibson e Woody Allen sono gli unici attori-registi ad aver centrato l'accoppiata miglior film e miglior regia nello stesso evento per: Balla coi lupi; Gli spietati e Million Dollar Baby; Braveheart; Io e Annie. Gli stessi (escluso Gibson) avevano anche ricevuto la candidatura come miglior attore ma senza vincere.
Sophia Loren, Roberto Benigni, Marion Cotillard e Jean Dujardin sono gli unici attori ad aver vinto l'Oscar recitando in un film non in lingua inglese rispettivamente per La ciociara nel 1962, La vita è bella nel 1999, La Vie en rose nel 2008 e The Artist nel 2012.
Bernardo Bertolucci è l'unico regista italiano ad aver vinto l'Oscar come miglior regista (per il film L'ultimo imperatore) nel 1988.
Damien Chazelle è diventato il più giovane regista premiato con l'Oscar per La La Land nel 2017, a 32 anni e 38 giorni, battendo il precedente primato di Norman Taurog, che resisteva da 86 anni, per il film Skippy, nel 1931, a 32 anni e 260 giorni. Il più anziano è invece Clint Eastwood, premiato per Million Dollar Baby nel 2005, a 74 anni e 272 giorni.
Joseph L. Mankiewicz, John Ford e Alejandro González Iñárritu sono gli unici registi ad aver vinto l'Oscar per due anni di fila: Mankiewicz nel 1950 per Lettera a tre mogli e nel 1951 per Eva contro Eva, Ford nel 1941 per Furore e nel 1942 per Com'era verde la mia valle ed infine Iñárritu nel 2015 per Birdman e nel 2016 per Revenant - Redivivo.
Emmanuel Lubezki è finora l'unico direttore della fotografia ad aver vinto tre Oscar consecutivi, nonché in generale l'unico personaggio cinematografico a realizzare questa tripletta.
Nel 1981 i due attori premiati come protagonisti, ossia Robert De Niro per Toro scatenato e Sissy Spacek per La ragazza di Nashville, vinsero l'Oscar interpretando due personaggi realmente vissuti, ossia il pugile Jake LaMotta e la cantautrice country Loretta Lynn, i quali erano ancora vivi all'epoca, un evento rarissimo agli Oscar. Caso analogo capitato anche nel 1997 con l'Oscar al miglior attore dato a Geoffrey Rush per il film Shine, dove interpretò il pianista australiano David Helfgott, nel 2007 con l'Oscar alla miglior attrice a Helen Mirren per aver interpretato la Regina Elisabetta II in The Queen - La regina, e nel 2015 con l'Oscar come migliore attore a Eddie Redmayne per aver interpretato il cosmologo Stephen Hawking ne La teoria del tutto.
Kathryn Bigelow è l'unica donna ad aver vinto l'Oscar come miglior regista per il film The Hurt Locker nel 2010.
Il film The Artist è la seconda pellicola muta ad aver vinto l'Oscar come miglior film, ben 83 anni dopo Ali di William A. Wellman, che vinse la prima edizione degli Oscar nel 1929.
Le attrici Emmanuelle Riva (85 anni) e la piccola Quvenzhané Wallis (9 anni) sono rispettivamente la più anziana e la più giovane interprete ad aver ottenuto la candidatura come miglior attrice protagonista, candidate entrambe nel 2013.
Nel film Il lato positivo - Silver Linings Playbook del 2013 gli attori Robert De Niro, Bradley Cooper, Jennifer Lawrence (unica ad aver poi vinto l'Oscar) e Jacki Weaver hanno tutti e quattro ricevuto la candidatura come migliori attori, nel 2008 Meryl Streep, Philip Seymour Hoffman, Amy Adams e Viola Davis furono tutti candidati agli Oscar per Il dubbio e nel 1968 Warren Beatty, Faye Dunaway, Gene Hackman, Estelle Parsons (unica ad averlo vinto) furono tutti candidati per Gangster Story. Succede ancora nel 2014 per il film American Hustle - L'apparenza inganna del 2013, dove gli attori Christian Bale, Amy Adams, Bradley Cooper e Jennifer Lawrence hanno tutti ricevuto la candidatura come migliori attori o attori non protagonisti.
Nel 1969 vi furono due premiati come miglior attrice protagonista: Katharine Hepburn per Il leone d'inverno (alla sua 3ª e penultima vittoria, e alla sua 11ª candidatura), e Barbra Streisand in Funny Girl (al suo primo film).
Nel film Il Padrino gli attori Marlon Brando, Al Pacino, James Caan e Robert Duvall hanno tutti e quattro ricevuto la candidatura come migliori attori, Marlon Brando (unico vincitore) per il miglior attore protagonista, Pacino, Caan e Duvall per il miglior attore non protagonista. Nel film Il Padrino - parte II, Robert De Niro, Al Pacino, Lee Strasberg, Michael V. Gazzo e Talia Shire furono tutti candidati all'Oscar come migliori attori, De Niro fu l'unico a vincere l'Oscar per il ruolo di Vito Corleone, lo stesso ruolo che aveva valso l'Oscar a Marlon Brando l'anno precedente. Nel film Il Padrino - parte III, Andy García fu candidato all'Oscar come attore non protagonista. In totale la trilogia de Il Padrino ha avuto 10 candidature ai migliori attori.
Nella storia degli Oscar sono sette i film che hanno realizzato l'accoppiata miglior attore e miglior attrice: Accadde una notte nel 1935; Qualcuno volò sul nido del cuculo nel 1976; Quinto potere nel 1977; Tornando a casa nel 1979; Sul lago dorato nel 1982; Il silenzio degli innocenti nel 1992 e Qualcosa è cambiato nel 1998.
Le attrici Jane Wyman, Patty Duke, Marlee Matlin, Holly Hunter, Samantha Morton, Rinko Kikuchi  e Sally Hawkins hanno in comune l'essere state candidate come migliori attrici, pur non proferendo neanche una parola nelle rispettive pellicole.
Il film Parasite del regista sud-coreano Bong Joon-ho, trionfatore agli Oscar 2020, è il primo film recitato in lingua non inglese ad aver vinto il premio come miglior film dell'anno. Inoltre è il primo film a centrare l'accoppiata miglior film e miglior film straniero; è il secondo film come miglior film straniero ad aver vinto il premio per la miglior regia (nel 2019 ci riuscì Alfonso Cuaron con il film Roma). È inoltre il primo film dal 1956 ad aver vinto l'Oscar di miglior film, dopo aver vinto la Palma d'Oro a Cannes l'anno precedente.


== Note ==


== Bibliografia ==
Gli italiani di Hollywood: il cinema italiano agli Academy Awards di Silvia Bizio – 2002
I record del cinema. Enciclopedia dei fatti, delle curiosità e dei primati. Di Patrick Robertson


== Voci correlate ==
Cerimonie dei premi Oscar, con data e presentatori
Film italiani proposti per l'Oscar al miglior film straniero
Premi cinematografici
For Your Consideration


== Altri progetti ==

 Wikiquote contiene citazioni di o su premio Oscar
 Wikinotizie contiene notizie di attualità su premio Oscar
 Wikimedia Commons contiene immagini o altri file su premio Oscar


== Collegamenti esterni ==

(EN) Sito ufficiale, su oscars.org. 
(EN) Sito ufficiale, su oscar.go.com. 
 Premio Oscar (canale ufficiale), su YouTube. 
(EN) Premio Oscar, su Enciclopedia Britannica, Encyclopædia Britannica, Inc. 
(EN) Premio Oscar, su MusicBrainz, MetaBrainz Foundation. 
(EN) Premio Oscar, su Internet Movie Database, IMDb.com.