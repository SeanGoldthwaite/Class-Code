Harry Potter è una serie di romanzi fantasy scritta da J. K. Rowling e ambientata principalmente nell'immaginario Mondo magico.
Ideata nei primi anni novanta, la serie fu pubblicata tra il 1997 e il 2007. Tradotta in 80 lingue, tra cui il latino e il greco antico, resta seconda nella storia dell'editoria, con una vendita complessiva di 500 milioni di copie, dietro soltanto al Maigret di Simenon.
In aggiunta ai sette romanzi, l'autrice ha pubblicato tre pseudobiblia come supplemento alla saga: Gli animali fantastici: dove trovarli, Il Quidditch attraverso i secoli e Le fiabe di Beda il Bardo.
Nel 2016 è uscito un ottavo volume, che contiene la sceneggiatura dello spettacolo teatrale Harry Potter e la maledizione dell'erede.
La serie di film ispirata alla saga era, al momento della sua conclusione, la più remunerativa della storia di Hollywood, con un incasso di 7,7 miliardi di dollari., prima di essere superata dal Marvel Cinematic Universe e da Guerre stellari. Nel 2016, il primo dei cinque episodi ispirati allo pseudobiblion Gli animali fantastici: dove trovarli è uscito nelle sale cinematografiche; il secondo capitolo è uscito il 15 novembre 2018.


== Caratteristiche dell'opera ==
L'opera è divisa in sette libri, tanti quanti gli anni di studio a Hogwarts, l'ultimo dei quali non conseguito dai protagonisti della storia (Harry Potter stesso e i suoi migliori amici Ron Weasley e Hermione Granger, la quale però poi tornerà ad Hogwarts per terminare i suoi studi). Tutto inizia con Albus Silente, il Preside della scuola di Hogwarts, costretto ad affidare il piccolo Harry Potter, rimasto orfano, ai suoi zii materni, Vernon Dursley e Petunia Evans, data l'assenza di altri parenti. Silente stesso è riluttante nel compiere tale scelta, avendo constatato che i Dursley non sono amabili né affettuosi, per quanto nobile il suo intento di garantire al piccolo mago un luogo sicuro dove vivere: infatti Harry è protetto da un'antica magia tenuta in vita dalla presenza di un consanguineo della madre (evocatrice della magia in questione): finché vivrà nello stesso luogo di tale parente, egli non potrà essere colpito dal rivale Lord Voldemort. Le angherie che Harry subisce da parte degli zii e del cugino Dudley riempiono la sua vita per dieci anni, fino a quando apprende di essere un mago grazie al Mezzogigante (nonché il guardiacaccia della scuola di Hogwarts) Rubeus Hagrid, il quale gli racconta che i suoi genitori sono stati assassinati dal più grande mago oscuro di tutti i tempi, Lord Voldemort. Di tutto ciò Harry è all'oscuro, in quanto i Dursley gli hanno sempre tenuto nascoste le vicende, raccontandogli che i suoi genitori erano morti in un incidente d'auto al quale lui era l'unico sopravvissuto. L'undicenne Harry scopre così di aver diritto a frequentare Hogwarts, la scuola di magia e stregoneria del Regno Unito. Prosegue i suoi studi di magia per sei anni fino allo scontro finale con Lord Voldemort, responsabile di altre numerose morti oltre a quella dei suoi genitori.
La saga di Harry Potter appartiene sia al genere fantasy che al genere classico del romanzo di formazione. Tuttavia le differenze tra questa serie e altre celebri saghe del genere fantasy sono da rimarcarsi: le storie di Harry Potter non sono ambientate in un'epoca immaginaria o differente dalla nostra, né in un altro universo.

La saga di Harry Potter è ambientata nel mondo reale e nei decenni contemporanei (1981 - 2020); in altre parole, il mondo magico convivrebbe da sempre con quello delle persone comuni, non magiche (che vengono chiamate babbani), ma da esso si nasconderebbe per motivi di sicurezza e di ordine. Non a caso, in Harry Potter si trovano moltissime citazioni, dalla mitologia celtica a quella greca, dall'alchimia, alla criptozoologia, e si attinge a piene mani dagli stereotipi classici legati alla concezione magica e fantastica dell'uomo. Tutti questi elementi fanno da cornice alle avventure del protagonista, oppure, a volte con ironia, si piegano al volere della trama. Il numero sette, in particolare, ricorre spessissimo: non a caso anche la storia principale è divisa in sette volumi. Tale numero è ritenuto "magico" (perfino simbolo del divino) da molte tradizioni e leggende fantastiche.
Un canone classico è la crescita interiore ed emotiva dei protagonisti attraverso le prove più o meno pericolose che il destino ha loro riservato: in Harry Potter i protagonisti non vivranno un'esperienza magica limitata all'infanzia o all'adolescenza per poi tornare nel mondo reale ordinario, ma diverranno adulti nel mondo magico come le persone comuni. Dagli aspetti prettamente adolescenziali come le ribellioni, la fiducia in se stessi, la curiosità, la scoperta dell'amore, l'impulsività e i relativi errori si passa a elementi molto più maturi come il potere politico, le strumentalizzazioni mediatiche, il razzismo, l'immaturità e le paure degli adulti, l'oppressione del più debole, la vecchiaia e i suoi errori, la depressione e la morte, a detta dell'autrice stessa come tema principale della saga. In questo contesto, all'inizio, la magia è ludica e affascinante, ma quasi subito diventa un'arma temibile e insidiosa. Per questo motivo, anche se agli occhi dei babbani la magia risolverebbe molti problemi, in realtà un'ipotetica vita nel mondo magico di Harry Potter sarebbe molto più pericolosa e complicata. Tutta l'opera è caratterizzata da regole appositamente create per rendere logico l'iter della trama, e l'insieme di queste costituisce un corredo di preziose nozioni messe a disposizione del lettore per risolvere, potenzialmente, i vari enigmi e misteri che libro dopo libro si accumulano fino a risolversi nel finale. Tuttavia, nonostante la ricca componente di norme create ad hoc dall'autrice, una delle principali caratteristiche della serie è proprio quella dell'imprevedibilità dei forti colpi di scena, con cui tutte le regole vengono aggirate.
I libri della Rowling sono stati confrontati con Le cronache di Narnia (The Chronicles of Narnia) di C. S. Lewis, Il Signore degli Anelli (The Lord of the Rings) di J. R. R. Tolkien, il romanzo Lunedì inizia sabato (1964-1965) dei fratelli Strugackij,  il Ciclo di Earthsea di Ursula K. Le Guin, i romanzi di Diana Wynne Jones, di Philip Pullman e di Jill Murphy.


=== Ambientazioni ===

I romanzi sono ambientati principalmente nella scuola di magia e di stregoneria di Hogwarts, in un castello nel mezzo di una catena di montagne, che gli studenti raggiungono prendendo il treno Espresso per Hogwarts dal binario 9 e ¾ della stazione di King's Cross a Londra (se per caso un babbano giungesse al castello tutto quello che vedrebbe sarebbe un ammasso di rovine e un cartello con scritto "Attenzione, non entrare, pericolo di morte"). Secondo una nota a margine del libro Gli animali fantastici: dove trovarli (pseudobiblium di J. K. Rowling) il castello di Hogwarts si trova in Scozia. Oltre ad Hogwarts, dove i protagonisti trascorrono la maggior parte del tempo, altri luoghi fanno da scenario alle vicende narrate nella serie di libri. I ricorrenti e quindi principali sono:

Hogwarts - scuola di magia e di stregoneria nella quale è ambientata gran parte della serie (dal primo al sesto capitolo si è sempre nella scuola o comunque nei dintorni tranne che in alcuni spezzoni iniziali e/o finali).
Privet Drive, 4 - l'abitazione della famiglia Dursley, tremendamente ordinata e noiosa, dove Harry vive fino ai 17 anni
La Tana (The Burrow) - la casa della famiglia Weasley, secondo luogo preferito di Harry al mondo
Il Paiolo Magico (The Leaky Cauldron) - un locale magico londinese gestito da un vecchio calvo di nome Tom. Nel retro c'è un muro che permette di raggiungere Diagon Alley e Notturn Alley.
Diagon Alley - la via commerciale londinese in cui si vendono tutti gli articoli magici, segreta ai babbani.
Gringott - la banca dei maghi. Vi lavorano i folletti. Hagrid la ritiene il secondo luogo più sicuro al mondo dopo Hogwarts.
King's Cross - la stazione di Londra da dove parte il treno diretto ad Hogwarts (binario 9 e ¾).
Hogsmeade - il villaggio di maghi (unico insediamento di soli maghi della Gran Bretagna) che sorge a poca distanza dal castello di Hogwarts in cui si trovano molti negozi e locali, tra cui i Tre manici di scopa, Mielandia e la Testa di Porco, gli studenti di Hogwarts lì vanno in "gita".
Grimmauld Place, 12 - la casa della famiglia di Sirius Black, sede poi dell'Ordine della Fenice, protetta da un incantesimo di protezione lanciato su di essa.
Ministero della Magia (Ministry of Magic) - la sede del potere politico magico inglese.
Foresta proibita (Forbidden Forest) - una fitta foresta che si estende ai piedi di Hogwarts per vari chilometri, in cui gli studenti non possono entrare (tranne che per eventuali punizioni), e al cui limitare sorge la capanna di Hagrid. Nella Foresta vivono molte creature magiche tra cui thestral, unicorni, centauri, acromantule (comandate da Aragog, il ragno che Hagrid nascondeva ad Hogwarts quando era ancora uno studente) e molte altre creature fantastiche.Altre ambientazioni risultano secondarie se confrontate alle precedenti ma restano comunque scenari di importanti svolte nella serie. Alcune di esse compaiono solo in unico libro mentre altre non verranno nemmeno visitate dal protagonista.

Notturn Alley - una traversa di Diagon Alley dove si trovano negozi che vendono oggetti di magia oscura. L'único negozio della strada frequentato più volte dal trio è Magie Sinister
Little Hangleton - paese legato alla famiglia di Lord Voldemort. Nel cimitero del paese avverrà il primo incontro fisico tra Lord Voldemort (che viene evocato da Minus) e Harry, narrato nel quarto libro.
Ospedale San Mungo (St Mungo's Hospital) - l'ospedale dei maghi, specializzato nella cura delle malattie e delle ferite magiche. Vi sono ricoverati Frank e Alice Paciock, ex auror e genitori di Neville Paciock. Inoltre in esso viene ricoverato il famoso Gilderoy Allock.
Spinner's End - la via dove si trova la casa di Severus Piton. Viene definita da Bellatrix Lestrange "un letamaio babbano".
Villa Malfoy (Malfoy Manor) - residenza privata della famiglia Malfoy.
Villa Conchiglia (Shell Cottage) - la residenza, dal settimo libro della saga, della famiglia di Bill Weasley e Fleur Delacour.
Godric's Hollow - paese natale di Harry, dove furono uccisi i suoi genitori e dove visse anche Albus Silente. Prende il nome da uno dei fondatori di Hogwarts, Godric Grifondoro (di cui è il paese natale) e, sebbene sia un villaggio Babbano, da sempre vi risiedono numerose famiglie di maghi, anche celebri.
Azkaban - la prigione dei maghi, dove era rinchiuso Sirius Black, il padrino di Harry. Più volte nominata nei vari libri, viene vagamente descritta come una prigione su un'isola nel Mare del Nord presidiata dai Dissennatori, creature che rendono chi sta vicino a loro incapace di provare emozioni positive. Il nome della prigione sembra ispirato ad Alcatraz.


== Personaggi principali ==
Harry James Potter, protagonista dell'opera, è un ragazzo che scopre di essere un mago dopo aver vissuto per dieci anni con gli zii e il cugino Dudley che lo maltrattavano poiché a conoscenza della sua vera natura che volevano nascondergli. I suoi genitori sono stati uccisi dal mago oscuro Lord Voldemort quando aveva solo un anno. Nonostante Voldemort avesse tentato di uccidere anche lui, Harry si salva grazie al sacrificio della madre riportando solo una cicatrice a forma di saetta. Eredita dal padre James il mantello dell'invisibilità, scoprendo più avanti che è uno dei tre Doni della Morte. Al termine della saga, si sposa con Ginny Weasley, dalla quale ha tre figli: James Sirius, Albus Severus e Lily Luna.
Ronald Bilius Weasley, studente di Hogwarts, migliore amico di Harry e futuro marito di Hermione. Ha cinque fratelli (Bill, Charlie, Percy, i gemelli Fred e George) e una sorella, Ginny Weasley.
Hermione Jean Granger, studentessa di Hogwarts, migliore amica di Harry, futura moglie di Ron, estremamente intelligente e molto diligente a scuola, anche se a volte dal carattere saccente. È figlia di genitori Babbani (persone senza poteri magici), i quali sono dentisti.
Lord Voldemort, alias Tom Orvoloson Riddle (Tom Marvolo Riddle nella versione originale in inglese), potente mago oscuro molto crudele e temuto, desideroso di dominare il mondo magico servendosi dei suoi seguaci, i Mangiamorte. Uccise Lily Evans e James Potter, genitori di Harry, quando quest'ultimo aveva un anno, la notte del 31 ottobre, ma l'incantesimo gli si ritorse contro e divenne poco più che un'ombra. Riacquista i pieni poteri nel quarto libro della saga, innescando così una seconda guerra per il potere sul mondo magico. Muore nel settimo capitolo, sconfitto da Harry.
Albus Silente (Albus Dumbledore nella versione originale in inglese), preside di Hogwarts e mentore di Harry, è il più grande mago al mondo, uomo molto carismatico e saggio, acerrimo nemico di Lord Voldemort e mente del piano che porterà alla sua sconfitta. Possiede la Bacchetta di Sambuco, uno dei tre Doni della Morte. Muore nel sesto libro ucciso da Severus Piton.
Severus Piton (Severus Snape nella versione originale in inglese), insegnante di Pozioni e direttore della casa Serpeverde, un tempo seguace di Lord Voldemort, più tardi si converte al bene e diventa una spia per l'Ordine della Fenice. Odiava il padre di Harry perché lo bullizzava ai tempi della scuola, e finge di detestare lo stesso Harry, che protegge dal signore oscuro perché era segretamente innamorato di Lily Evans, madre di Harry Potter, dalla quale Harry ha ereditato il colore degli occhi. Muore nel settimo libro, ucciso dal serpente Nagini per ordine di Voldemort.
Rubeus Hagrid, guardiacaccia e Custode delle Chiavi e dei Luoghi a Hogwarts; un tempo era stato studente di Hogwarts; guida e amico di Harry fin dal suo primo approccio con il mondo magico, è molto affezionato anche a Ron e a Hermione. È un Mezzogigante e fedele alleato di Silente.
Ginny Weasley, studentessa di Hogwarts, sorella minore di Ron e ultima figlia dei signori Weasley. Abilissima giocatrice di Quidditch, ottima studentessa e ragazza più popolare di Hogwarts, è da sempre innamorata di Harry, con cui si fidanza nel sesto libro. Nell'epilogo i due sono sposati e hanno tre figli, Albus Severus, James Sirius e Lily Luna.
Draco Malfoy, studente di Serpeverde nonché acerrimo rivale di Harry. Si unisce ai Mangiamorte nel sesto libro della saga tentando di uccidere Albus Silente, costretto dal Signore Oscuro, ma alla fine non riesce a ucciderlo. Al termine della saga abbandona le sue credenze, diventando più tollerante.
Neville Paciock (Neville Longbottom nella versione originale in inglese e nelle nuove traduzioni), timido e impacciato studente di Grifondoro, amico di Harry. Figlio di una coppia di maghi molto dotati, torturata fino alla pazzia da Bellatrix Lestrange, viene affidato all'arcigna nonna. È uno studente mediocre in tutto fuorché in Erbologia (di cui poi diventerà professore), ma un amico coraggioso e fidato. Infine risulta essenziale per la sconfitta di Lord Voldemort.


== La serie di romanzi ==
Le indiscrezioni circolate nel 2004, che davano come possibile la stesura da parte della Rowling di un ottavo libro della serie, sono state smentite dalla scrittrice dichiarando che con il settimo libro vengono risolti tutti i quesiti. La Rowling tuttavia dichiarò che avrebbe semmai potuto scrivere un volume enciclopedico su tutta la serie, dove avrebbero trovato posto tutte le idee, gli appunti e i tagli non inseriti nei libri. La stessa autrice ha però dichiarato nel 2007 che non avrebbe scritto nemmeno il volume enciclopedico.

I libri, editi in Italia da Adriano Salani Editore, sono:

Harry Potter e la pietra filosofale (1997)
Harry Potter e la camera dei segreti (1998)
Harry Potter e il prigioniero di Azkaban (1999)
Harry Potter e il calice di fuoco (2000)
Harry Potter e l'Ordine della Fenice (2003)
Harry Potter e il principe mezzosangue (2005)
Harry Potter e i Doni della Morte (2007)Il libro più lungo della serie è il quinto, Harry Potter e l'Ordine della Fenice, il più corto è il primo, Harry Potter e la pietra filosofale.
Con l'uscita del quinto tomo delle avventure di Harry, la Rowling, la casa editrice inglese (Bloomsbury) e la casa editrice italiana Salani hanno sposato la causa della salvaguardia dell'ambiente: infatti per la stampa del volume è stato adottato un procedimento di lavorazione a basso impatto ambientale ed è stata usata carta in parte riciclata.


=== Traduzione italiana ===
Nella traduzione italiana delle prime edizioni dei primi tre libri, una delle quattro Casate di Hogwarts (Ravenclaw) è stata tradotta come "Pecoranera" e l'aquila presente sullo stemma è stata sostituita con un montone, ma con l'uscita del quarto volume della serie i traduttori della Salani hanno deciso di adottare il nome "Corvonero", più fedele al testo originale, che contiene il termine "raven".

A partire dalle edizioni stampate nel gennaio 2002 appare all'inizio dei volumi una Nota alla traduzione, non presente fino alla terza ristampa del quarto libro della serie.
Dal 2011 Salani pubblica una nuova traduzione della serie (curata da Stefano Bartezzaghi con il supporto di un comitato di esperti) in cui i nomi di molti personaggi tornano all'originale inglese: Minerva McGranitt torna ad essere la professoressa McGonagall, e il ghiacciolo che Silente le offre nel primo capitolo torna ad essere una caramella; i folletti della Gringott sono tornati goblin, il mostro nei bagni della scuola che sconvolge la festa di Halloween è un troll, le castagne che Ron e Harry mangiano a Natale ritornano dei marshmallows e il capitolo The Mirror of Erised è stato reso Lo Specchio delle Emarb, giocando sulla specularità usata nella versione originale. È stato anche modificato il nome di una delle quattro Casate di Hogwarts ("Hufflepuff"), trasformandosi da "Tassorosso" a "Tassofrasso". Viene inoltre risolto il grave errore che aveva visto protagoniste le parole "Mezzosangue" e "Nato-babbano" nella prima traduzione (dove infatti la parola "Mezzosangue" cambia di significato nel corso della serie). All'inizio dei volumi appare ora una Nota alla nuova edizione, firmata dallo stesso Bartezzaghi.


=== Trama ===


==== 1º anno ====
Harry Potter è un ragazzo di undici anni che vive con gli zii e il cugino, i Dursley, dopo essere rimasto orfano all'età di un anno; gli zii lo tormentano ogni giorno, tenendogli anche nascosta la verità sulla morte dei genitori. Il giorno del suo undicesimo compleanno Hagrid, un vecchio amico dei suoi genitori, gli rivela che lui in realtà è un mago, e che i suoi genitori sono stati uccisi dal più grande mago oscuro di sempre, Lord Voldemort, il quale aveva tentato di uccidere anche Harry, fallendo e perdendo tutti i poteri; gli rivela inoltre di essere iscritto ad una scuola di magia, Hogwarts, introducendolo quindi alla realtà del Mondo Magico. Ad Hogwarts Harry stringe amicizia con Ron Weasley e Hermione Granger, entra in conflitto con Draco Malfoy e conosce anche i professori Severus Piton, insegnante di Pozioni, e Albus Silente, preside della scuola. Nel corso dell'anno Harry, Ron e Hermione scoprono che nella scuola è custodita la pietra filosofale, in grado di rendere immortale chi la possiede, e che qualcuno stia cercando di rubarla: sebbene questi sospettino di Piton, scoprono che in realtà il colpevole è Quirinus Raptor, docente di Difesa contro le Arti Oscure, posseduto da Voldemort; lo stregone oscuro fallisce però nel suo intento grazie all'intervento di Harry e Silente. 


==== 2º anno ====
Harry, durante le vacanze estive, riceve la visita di Dobby, un elfo domestico che lo avverte di non tornare ad Hogwarts quell'anno. Messo in punizione dai Dursley viene liberato da Ron e dai suoi fratelli Fred e George e portato alla Tana, casa della famiglia Weasley. Qui fa conoscenza con i vari membri della famiglia, tra i quali Ginny, sorella minore di Ron. Al loro ritorno ad Hogwarts scoprono che qualcuno ha riaperto la camera dei segreti, un luogo sconosciuto di Hogwarts costruito da uno dei fondatori della scuola, Salazar Serpeverde: la camera può essere riaperta solo da un suo discendente, in grado anche di controllare il mostro che vi è rinchiuso; contestualmente, alcuni studenti nati babbani iniziano a essere pietrificati. Harry inizia a udire anche una voce incorporea e inudibile dagli altri, ed entra in possesso di un diario appartenuto ad un certo T. O. Riddle, studente ad Hogwarts cinquant'anni prima. Scopre inoltre di essere rettilofono come Serpeverde, facendo nascere il sospetto negli altri studenti che sia Harry il suo erede. Si scopre infine che la camera è stata aperta da Ginny Weasley manipolata da Riddle, ovvero Voldemort da giovane, attraverso il suo diario, e che il mostro rinchiuso nella camera è un basilisco, un enorme serpente in grado di pietrificare e uccidere con il solo sguardo. Harry riesce a uccidere il mostro e a distruggere il diario, liberando Ginny dalla possessione.


==== 3º anno ====
Sirius Black, ritenuto essere il sostenitore di Voldemort che gli consegnò i genitori di Harry, evade dalla prigione magica di Azkaban. Harry, al suo terzo anno ad Hogwarts, viene informato da Arthur Weasley che presumibilmente è intenzionato a ucciderlo, per vendicare così il mago oscuro. Nel corso dell'anno Harry scopre che Sirius era un grande amico dei suoi genitori, e in particolar modo di suo padre James; scopre inoltre che Sirius avrebbe assassinato un altro suo amico, Peter Minus, e che conosceva l'attuale professore di Difesa contro le Arti Oscure Remus Lupin. Dopo vari avvenimenti Harry scopre la realtà dei fatti: suo padre, Sirius, Lupin e Minus erano grandi amici a scuola, tanto da diventare animagus dopo aver appreso che Lupin è un lupo mannaro. Inoltre, colui che ha tradito i genitori di Harry non è Sirius ma Minus, che ha poi finto la sua morte trasformandosi in topo, diventando infine l'animale domestico di Ron. Minus riesce però a scappare, costringendo Sirius nuovamente alla fuga.


==== 4º anno ====
Ad Hogwarts ha luogo un'importante competizione secolare tra scuole di magia, il torneo Tremaghi: nonostante siano ammessi a partecipare solo tre studenti, uno per ciascuna scuola, Harry si ritrova suo malgrado iscritto come quarto concorrente a causa di un individuo ignoto. Dopo aver superato le prime due prove, alla terza Harry viene trasportato in un cimitero tramite una passaporta: qui Minus usa il suo sangue come ingrediente di una pozione per permettere a Voldemort di riottenere un corpo fisico. Lo stregone prova a uccidere il ragazzo, ma una connessione anomala tra le bacchette dei due permette a Harry di fuggire e tornare a Hogwarts. Qui avverte Silente del ritorno di Voldemort, scoprendo anche che colui che l'aveva iscritto al torneo era Barty Crouch Jr., Mangiamorte al servizio di Voldemort introdottosi ad Hogwarts sotto le sembianze di Alastor Moody, vecchio amico di Silente.


==== 5º anno ====
Harry viene a sapere dell'esistenza dell'Ordine della fenice, un'organizzazione segreta capeggiata da Silente per contrastare Voldemort e i suoi Mangiamorte, questi ultimi alla ricerca di una fantomatica arma; scopre inoltre che il Ministero della Magia rigetta la notizia del ritorno dello stregone oscuro, e che ha iniziato una campagna diffamatoria contro Harry e Silente. Nel corso dell'anno il ragazzo si ritrova a dover sopportare Dolores Umbridge, membro del Ministero assunta a Hogwarts come docente, che vieta l'apprendimento pratico di incantesimi difensivi: per fronteggiarla Harry fonda un'organizzazione studentesca segreta, chiamata poi Esercito di Silente. Nel mentre si rende conto di avere una connessione mentale e empatica con Voldemort: sfruttandola, lo stregone attira Harry al Ministero per fargli ottenere la registrazione di una profezia lì custodita. Harry viene salvato dall'Ordine, ma nella battaglia Sirius muore. Dopo gli scontri Silente rivela a Harry che la profezia, andata distrutta, prevedeva la morte di Voldemort per mano di Harry, e che è stata questa la causa dell'attacco dello stregone alla sua famiglia. 


==== 6º anno ====
Dopo la rivelazione del contenuto della profezia, Harry e Silente cercano di ricostruire il passato di Voldemort attraverso dei ricordi appartenenti a persone che lo hanno conosciuto prima di diventare il Signore Oscuro. I due scoprono così l'esistenza degli Horcrux, oggetti in cui il mago ha nascosto parte della sua anima così da rendersi immortale. Durante l'anno Harry entra in possesso di un libro di proprietà di un certo "principe mezzosangue", nel quale sono annotati incantesimi inventati dal principe stesso, e scopre che Draco Malfoy è diventato un Mangiamorte. Al termine dell'anno Harry e Silente provano a distruggere uno degli Horcrux, ma l'avventura si conclude con l'assassinio del preside per mano di Piton, rientrato tra i ranghi dei Mangiamorte e rivelatosi essere il principe mezzosangue.


==== 7º anno ====
Dopo aver deciso di andare alla ricerca degli Horcrux rimasti, Harry, Ron e Hermione non ritornano ad Hogwarts per il loro ultimo anno. Durante la caccia agli oggetti oscuri Harry apprende varie informazioni sul passato di Silente e sul suo coinvolgimento con Gellert Grindelwald, mago oscuro sconfitto dallo stesso Silente, facendo vacillare in lui la fiducia nell'anziano mentore. I tre vengono inoltre a conoscenza dell'esistenza dei Doni della Morte, tre antichi e potenti manufatti che renderebbero invincibile chiunque li possieda. Dopo aver scoperto che l'ultimo Horcrux è a Hogwarts i tre ritornano alla scuola, avvertendo i professori e costringendo alla fuga Piton, nominato preside in quell'anno. I Mangiamorte nel mentre attaccano il castello e Piton viene assassinato da Voldemort, convinto che la sua morte lo renda il legittimo padrone della bacchetta di sambuco, uno dei Doni; prima di morire, però, Piton consegna a Harry i suoi ricordi, che rivelano il suo amore verso la madre del ragazzo, la pianificazione della morte di Silente ad opera del preside stesso ma soprattutto il fatto che Harry stesso sia un Horcrux, decretando quindi il destino del ragazzo. Pur di distruggere l'ultimo frammento di anima, Harry si lascia uccidere da Voldemort: nonostante ciò non muore poiché sua madre, sacrificandosi, gli aveva fornito una protezione impenetrabile. Harry affronta quindi Voldemort in un duello dal quale ne esce vincitore mentre Voldemort, privato di tutti gli Horcrux, muore definitivamente.


=== Altre opere letterarie ===
La Rowling ha scritto anche altre opere ispirate all'universo di Harry Potter con due diversi pseudonimi:

Gli animali fantastici: dove trovarli, Salani, 2002, ISBN 88-8451-150-X;
Il Quidditch attraverso i secoli, Salani, 2002, ISBN 88-8451-149-6;
Le fiabe di Beda il Bardo, Salani, 2008, ISBN 978-88-6256-036-8La Rowling ha inoltre scritto per beneficenza un racconto di 800 parole che si svolge tre anni prima della nascita di Harry Potter, e i cui protagonisti sono Sirius Black e James Potter. Il manoscritto è stato battuto all'asta per la cifra di 25.000 sterline.
Nel giugno del 2011 la scrittrice ha annunciato per l'ottobre successivo il lancio del sito web Pottermore, dedicato all'accesso agli audiolibri ed eBook della serie, e alla partecipazione dei fan e della stessa Rowling nella condivisione di nuove informazioni sull'universo di Harry Potter, al fine di offrire un'esperienza di lettura più estesa.
Il 31 luglio 2016 è uscito nel Regno Unito la sceneggiatura dell'opera teatrale Harry Potter e la maledizione dell'erede. Il dramma, ambientato diciannove anni dopo il romanzo Harry Potter e i Doni della Morte, racconta la storia di Albus Severus Potter, il figlio minore di Harry Potter e Ginny Weasley. All'inizio, J.K. Rowling non aveva intenzione di scrivere un romanzo su quest'opera. In Italia il libro è uscito il 24 settembre 2016 con il titolo Harry Potter e la maledizione dell'erede. Il 17 novembre dello stesso anno è uscito il film Animali fantastici e dove trovarli, che racconta le vicende di un magizoologo (Newt Scamander) che va negli USA. Il film è un prequel/spin-off della serie principale.


== Altri media ==


=== Cinema ===

Lista cronologica dei libri e dei filmDal 2001, Harry Potter è anche un fenomeno cinematografico: la Warner Bros., acquistati i diritti sull'opera nel 1999, realizza le trasposizioni cinematografiche di ogni singolo libro.
Harry Potter e la pietra filosofale: il primo film esce nel dicembre del 2001 per la regia di Chris Columbus; i protagonisti sono interpretati da Daniel Radcliffe (Harry Potter), Rupert Grint (Ron Weasley), Emma Watson (Hermione Granger). Alla sceneggiatura del film contribuirà la stessa autrice J. K. Rowling, riscrivendo, talvolta, scene che per esigenze di montaggio devono essere variate da quelle presenti nel libro. Il grande successo della pellicola (976 milioni di dollari di incasso nel mondo, a suo tempo il secondo più grande successo dietro solo a Titanic) fa conoscere Harry Potter anche al grande pubblico non letterario.
Harry Potter e la camera dei segreti: il secondo film esce nel novembre 2002 con incassi inferiori rispetto al precedente ma si rivela ugualmente un enorme successo; il regista è ancora Chris Columbus.
Harry Potter e il prigioniero di Azkaban: la regia cambia alla terza pellicola che viene diretta da Alfonso Cuarón ed esce nelle sale nel giugno 2004 anziché nel periodo natalizio. Sirius Black è interpretato da Gary Oldman.
Harry Potter e il calice di fuoco: a novembre 2005 esce il quarto film diretto da Mike Newell; Lord Voldemort è interpretato da Ralph Fiennes, Cedric Diggory da Robert Pattinson mentre Katie Leung interpreta Cho Chang.
Harry Potter e l'Ordine della Fenice: nel luglio 2007, esce il quinto film, per la regia di David Yates; fra i nuovi attori presenti nel film si ricordano Imelda Staunton, che veste i panni di Dolores Umbridge, Evanna Lynch nel ruolo di Luna Lovegood ed Helena Bonham Carter che interpreta Bellatrix Lestrange.
Harry Potter e il principe mezzosangue: il sesto film, uscito nelle sale il 15 luglio 2009 per la regia di David Yates. Horace Lumacorno è interpretato da Jim Broadbent.
Harry Potter e i Doni della Morte - Parte 1 e Harry Potter e i Doni della Morte - Parte 2 sono le due parti in cui è stato diviso l'adattamento del settimo e ultimo libro della saga; la prima è uscita nelle sale il 19 novembre 2010, la seconda è uscita il 13 luglio 2011. Lo sceneggiatore Steve Kloves, il regista David Yates e il produttore David Heyman hanno optato per questa scelta adducendo a "motivazioni puramente creative", ritenendo che, considerata la lunghezza del settimo libro e, soprattutto, l'importanza di ogni momento della sua struttura narrativa, sarebbe stato difficile condensare la trama in un unico film. La decisione è stata presa consultando anche l'autrice J. K. Rowling.Mentre nei primi due film l'originale controparte letteraria era estesa su un totale di trecento pagine, che consentiva una fedeltà al libro quasi totale, già dal terzo volume si rendono necessari cospicui tagli nella sceneggiatura per ragioni di minutaggio della pellicola.
La musica per i primi tre film è stata composta dal premio Oscar John Williams, sostituito nel quarto capitolo da Patrick Doyle e nel quinto e nel sesto da Nicholas Hooper. Per i due adattamenti di Harry Potter e i Doni della Morte la colonna sonora è stata composta da Alexandre Desplat.In ognuna delle colonne sonore è sempre presente un adattamento dell'Hedwig's Theme, brano composto da Williams per il primo film, vero e proprio tema musicale dell'intera saga che negli anni ha ottenuto una popolarità quasi pari a quella della serie stessa.

L'11 settembre 2007, Barry Meyer e Alan Horn della Warner Bros. dichiarano in un comunicato stampa ufficiale: Nel 2013 i risultati al botteghino combinati insieme per gli otto film di Harry Potter superano i 7,706 miliardi di dollari, sorpassando quindi i ventiquattro film di James Bond e i sette film di Guerre stellari sino ad allora prodotti e diventando la serie più produttiva della storia fino a quel momento.


==== Spin-off ====
Il 17 novembre 2016 esce nei cinema italiani Animali fantastici e dove trovarli, spin-off/prequel della saga. Questo è il primo di una saga di 5 film. Il protagonista è Newt Scamander, un magizoologo inglese che si trasferisce in un'America degli anni '20.
Il 15 novembre 2018 è uscito nei cinema italiani Animali fantastici - I crimini di Grindelwald, secondo spin-off della saga. Il protagonista è ancora Newt Scamander insieme ad altri personaggi del precedente film e con la comparsa di un giovane Albus Silente interpretato da Jude Law.


=== Teatro ===
Il 20 dicembre 2013 J. K. Rowling ha annunciato di stare lavorando a uno spettacolo teatrale ispirato alla saga, coprodotto con Sonia Friedman e Colin Callender. Il 26 giugno 2015, anniversario dell'uscita del primo libro, la Rowling ha annunciato che lo spettacolo si sarebbe chiamato Harry Potter and the Cursed Child (lett. Harry Potter e la maledizione dell'erede) e che sarebbe andato in scena nell'estate 2016 al Palace Theatre di Londra. Il 24 settembre dello stesso anno esce in Italia lo script book del copione con il titolo di Harry Potter e la maledizione dell'erede.


=== Videogiochi ===
I videogiochi di Harry Potter sono destinati prevalentemente a un'utenza di bambini ed escono in concomitanza con i film (circa una settimana prima). Queste riproduzioni videoludiche seguono la trama della pellicola cinematografica, più che la trama dei romanzi di J. K. Rowling. I principali videogiochi, tutti pubblicati dalla Electronic Arts, sono:

Harry Potter e la pietra filosofale (2001)
Harry Potter e la camera dei segreti (2002)
Harry Potter e la Coppa del Mondo di Quidditch (2003)
Harry Potter e il prigioniero di Azkaban (2004)
Harry Potter e il calice di fuoco (2005)
Harry Potter e l'Ordine della Fenice (2007)
Harry Potter e il principe mezzosangue (2009)
Harry Potter e i Doni della Morte - Parte 1 (2010)
Harry Potter e i Doni della Morte - Parte 2 (2011)E i videogiochi LEGO pubblicati da Traveller's Tales:

LEGO Harry Potter: Anni 1-4 (2010)
LEGO Harry Potter: Anni 5-7 (2011)
LEGO Dimensions (2016)Sono stati pubblicati, sempre dalla EA Games, anche videogiochi che non hanno una trama o ricalcano in qualche modo un capitolo in particolare della saga, ma sono semplicemente ambientati nel mondo di Harry Potter, come Harry Potter e la Coppa del Mondo di Quidditch, Harry Potter per Kinect e Il libro degli incantesimi.
Oltre ai videogiochi per console, sono stati realizzati alcuni DVD interattivi dedicati alla serie (Harry Potter e la sfida di Hogwarts (2007) e Harry Potter DVD Game: Wizarding World (2009)) e due versioni DVD del gioco da tavolo Scene It? (2005 e 2007), più diversi videogiochi per cellulare.
Nell'aprile 2018 è uscito il gioco di ruolo per dispositivi mobili Harry Potter - Hogwarts Mistery ambientato prima degli avvenimenti narrati nei romanzi. Nel 2019 è stato inoltre pubblicato un altro gioco per dispositivi mobili intitolato Harry Potter: Wizards Unite con dinamiche di gioco simili a quelle di Pokémon Go.


=== Parchi tematici ===


==== The Wizarding World of Harry Potter ====

Il 18 giugno 2010 è stata aperta un'area nel parco di divertimento di Island of Adventures, ad Orlando (Florida), sul mondo di Harry Potter, chiamata The Wizarding World of Harry Potter. Il parco ricostruisce gli scenari più caratteristici della saga come la scuola di Hogwarts, il villaggio Hogsmeade e la via Diagon Alley.


==== Warner Bros. Studio Tour London - The Making of Harry Potter ====


== Critiche e accoglienza dell'opera ==


=== Critiche letterarie ===
Fin dall'inizio, Harry Potter ricevette recensioni positive. Al momento della sua pubblicazione, il primo libro, Harry Potter e la pietra filosofale, attirò l'attenzione di giornali scozzesi, come The Scotsman e The Herald. Presto si unirono i giornali inglesi, con il The Sunday Times che paragonò l'opera al lavoro di Roald Dahl, e The Guardian.Al momento dell'uscita del quinto libro, Harry Potter e l'Ordine della Fenice, i libri iniziarono a ricevere forti critiche da parte di numerosi studiosi di letteratura. Il professore, letterato e critico Harold Bloom sollevò critiche sui meriti letterari dei libri. Michael Rosen, romanziere e poeta, sostenne che i libri non fossero adatti ai bambini, poiché non sarebbero stati in grado di cogliere i temi complessi dell'opera.Il critico letterario A. N. Wilson lodò la serie di Harry Potter in un articolo di The Times, asserendo che «non ci sono molti scrittori che hanno la capacità dickensiana di J.K. di farci voltare le pagine, di piangere - apertamente, con le lacrime che scivolano - e poche pagine dopo di ridere, per battute sempre belle...abbiamo vissuto un decennio in cui abbiamo seguito la pubblicazione delle storie per bambini più vivaci, divertenti, spaventose e commoventi mai scritte».Stephen King definì la serie «un'impresa di cui solo un'immaginazione superiore è capace» e dichiarò «notevole» il senso dell'umorismo dell'autrice. King paragonò inoltre Harry Potter alle principali figure della letteratura anglofona giovanile, quali Alice, Huckleberry Finn, Frodo Baggins e Dorothy Gale.È in corso una discussione riguardo al fatto che la serie sia stata ispirata o meno dalle opere di J.R.R. Tolkien


=== Impatto sociale ===
Malgrado il Time avesse nominato Rowling come seconda classificata per il premio Persona dell'anno del 2007, sottolineando l'aspetto sociale, morale e di ispirazione politica assegnatole dal suo fandom, i commenti del mondo della cultura sulla serie furono contrastanti. Il critico letterario Ron Charles di The Washington Post affermò nel luglio 2007 che il gran numero di adulti che leggevano la serie di Harry Potter, ma pochi altri libri, avrebbero potuto rappresentare un «brutto caso di infantilismo culturale» e che il semplice tema del «buono contro il cattivo» della serie fosse «infantile».La bibliotecaria Nancy Knapp sottolineò il potenziale dei libri nel migliorare la motivazione dei bambini a leggere molto di più di quanto farebbero altrimenti. L'edizione statunitense dei sette libri ha un conteggio di 1.083.594 parole totali. Concordando sugli effetti motivanti, Diane Penrod elogiò la combinazione del semplice intrattenimento con «le qualità della narrativa letteraria intellettuale», esprimendo però preoccupazione per l'effetto di distrazione del prolifico merchandising che accompagnava il lancio dei libri.


=== Controversie ===
La serie è stata oggetto di diverse polemiche e al centro di alcuni casi di censura. I libri di Harry Potter sono al primo posto nella Lista dei libri più contestati del XXI secolo stilata dalla American Library Association.


==== Critiche religiose ====
Nel 2003, la tedesca Gabriele Kuby pubblicò un pamphlet contro la serie, asserendo che l'opera poteva traviare l'educazione dei bambini alla fede cristiana. La posizione della Kuby sembrò essere anche appoggiata dall'allora cardinale Joseph Ratzinger, all'epoca prefetto della pontificia Congregazione per la Dottrina della Fede. All'uscita del sesto libro si scatenò sui giornali una polemica sulle presunte affermazioni del cardinale Ratzinger, affermazioni mai confermate. Tuttavia, il 14 luglio 2005, Radio Vaticana trasmise un'intervista con monsignor Peter Fleetwood (Pontificio Consiglio per la Cultura) nella quale, fra le altre cose, asserì che la risposta sulla quale la Kuby basò il suo libro era stata molto generica, scritta da un assistente dell'allora cardinale Ratzinger. Monsignor Fleetwood affermò che: «I racconti (di Harry Potter, n.d.r.) sono scritti sul classico dualismo bene-male, in linea con quelli che erano gli standard dei vecchi miti dove gli 'eroi' del bene sono quelli che alla fine vinceranno. I nemici di Harry ricordano il male in tutte le sue forme e alla fine sono quelli che perderanno. Non vedo niente di sbagliato in questo o niente che possa danneggiare i bambini che lo leggono».Antonio Spadaro scrisse un articolo sull'argomento e Antonio Carriero elogiò i messaggi e i valori positivi trasmessi dalla saga.Sessanta scuole australiane legate alla Chiesa cristiana avventista del settimo giorno bandirono i libri nel 2001 e la Chiesa Comunitaria di Cristo bruciò una pila di libri di Harry Potter ad Alamogordo nel Nuovo Messico il 31 dicembre 2001. Inoltre il reverendo Douglas Taylor condusse una manifestazione contro la serie a Ramada Inn a Lewiston nel Maine nel novembre 2002.Il pastore metodista italiano Peter Ciaccio, invece, analizzò il rapporto tra i libri di J.K. Rowling e la teologia cristiana, pubblicando un articolo, e un libro. Nei suoi scritti il pastore Ciaccio sostiene la presenza di un legame evidente tra la fede cristiana e i libri di Harry Potter.Le scuole private negli Emirati Arabi Uniti soppressero i libri nel febbraio 2002 perché il governo li riteneva contrari ai valori islamici.


==== Critiche femministe ====
In un articolo del gennaio 2000, la giornalista anglo-tedesca Christine Schoefer criticò l'ambientazione e la caratterizzazione dei personaggi dei primi tre libri, allora gli unici usciti, della serie di Harry Potter, definendola convenzionale, stereotipata e sessista. Secondo la Schoefer, il mondo magico descritto dalla scrittrice inglese «rispecchia fedelmente il convenzionale assunto che gli uomini gestiscano il mondo e che così debba essere».Questa rappresentazione convenzionale - secondo l'opinione della giornalista - è deducibile dal contrasto tra il coraggio espresso da Harry nelle situazioni pericolose rispetto all'apparente fragilità emotiva di Hermione che, a dispetto delle sue brillanti capacità, esprime un costante bisogno di approvazione da parte di Harry e Ron. Alla stessa maniera, la Schoefer critica la rappresentazione degli adulti con ruoli di responsabilità: la fragilità e la severità della professoressa McGranitt contrasterebbe con il carisma e la composta lungimiranza di Silente; l'eccentricità e l'incapacità di profetizzare volontariamente di Sibilla Cooman esprimerebbero il discredito per la pratica, tradizionalmente femminile della predizione della fortuna.


==== Critiche al conservatorismo della serie ====
Il critico Anthony Holden scrisse sul The Observer della sua esperienza nel giudicare Harry Potter e il prigioniero di Azkaban per i Whitbread Awards del 1999. Il suo giudizio sulla serie è decisamente negativo: «la serie di Potter era essenzialmente molto conservatrice e tristemente nostalgica di un'Inghilterra ormai passata» e «molti critici del Whitbread erano d'accordo con me».


==== Critiche da parte dei conservatori ====
Nel 2000, Steve Bonta, il Communications Director del Partito Conservatore, dichiarò che i libri di Harry Potter insegnavano ai bambini una cattiva lezione: «Il mondo magico è eccitante, compassionevole e ricco di caratteri non convenzionali, mentre il mondo convenzionale, conservatore e lavoratore è rigido e popolato da famiglie allo sbando piene di bigotteria e di piccolezze patologiche».


== Dispute legali ==
Una serie di azioni legali sono state intraprese contro la saga e, in gran parte, queste derivano da questioni di copyright. La Rowling, i suoi editori e la Warner Bros., sono stati accusati ed hanno accusato altri di aver infranto le leggi sul diritto d'autore. Altro grosso problema per la casa editrice è stato il dover mantenere la segretezza sui libri a venire.


=== Accuse di infrazione di copyright e marchio ===


==== Nancy Stouffer ====
Nel 1999 Nancy Stouffer accusò la Rowling di non aver rispettato i diritti di copyright e trademark dei suoi lavori del 1984 The Legend of Rah and the Muggles e Larry Potter and His Best Friend Lilly.I primi punti di accusa riguardavano i muggles, creature umanoidi prive di magia e il personaggio che compariva nel titolo del secondo libro, cioè Larry Potter, un ragazzo occhialuto dai capelli neri, come il Potter della Rowling. Secondo la Stouffer gli esempi di plagio nelle opere della Rowling sono ben più ampi e l'autrice ne fa una lista nel suo sito web.La Rowling, la Scholastic Press (il suo editore statunitense) e la Warner Bros. partirono immediatamente al contrattacco, smontando le prove della Stouffer, che si dimostrarono contraffatte, e vincendo la causa che portò l'autrice di Larry Potter a pagare 50.000 dollari per "condotta intenzionale in cattiva fede". La Stouffer si appellò a questa decisione nel 2004, ma la corte d'appello confermò la prima sentenza.


==== Claire Field ====
Nel 2000 la Warner Bros. inviò una serie di lettere minacciose chiedendo ai proprietari dei fansites di Harry Potter di cederle i nomi dei domini. L'azione ebbe un ritorno negativo per la società, quando Claire Field, una quindicenne proprietaria del sito harrypotterguide.co.uk, scoppiò in lacrime per quella che il padre definì «una tattica inutile, prepotente e crudele.»


==== Bashu Publishing House ====
Nel 2002, un sequel in lingua cinese non autorizzato, intitolato Harry Potter and Leopard-Walk-Up-to-Dragon apparve nelle librerie della Repubblica Popolare Cinese. L'opera, di uno scrittore anonimo, includeva personaggi creati da altri autori come Gandalf di J. R. R. Tolkien. Gli avvocati della Rowling riuscirono a far pagare una penale per danni agli editori del libro.


==== eBay ====
Nel 2007, la Rowling avviò una serie di azioni legali contro alcuni utenti del sito eBay, con l'accusa di vendere e-books del suo lavoro creati illegalmente.


==== G. Norman Lippert e la serie non ufficiale James Potter ====
Nel 2007, poco dopo la pubblicazione di Harry Potter e i Doni della Morte, l'americano G. Norman Lippert pubblicò un sequel non ufficiale della serie incentrato su James Sirius Potter e intitolato James Potter and the Hall of Elders' Crossing. Lippert, di professione programmatore, creò anche un sito internet attraverso il quale promuovere la sua opera. Il 19 novembre 2007 il quotidiano The Scotsman annunciò che la Rowling aveva intrapreso una battaglia legale per tutelare i propri diritti d'autore, ma in seguito la causa venne abbandonata a patto che la serie James Potter rimanesse non-profit. L'opera di Lippert ha avuto cinque sequel, tutti liberamente usufruibili dal sito internet della serie.


=== Ingiunzioni legali ===
Nel 2004 la Rowling ed i suoi editori ottennero un'ingiunzione contro chiunque possedesse anche solo una parte dei suddetti libri senza la loro autorizzazione.Le maggiori controversie ci furono nel 2005, con Harry Potter and the Half-Blood Prince, quando un grande magazzino della catena canadese Real Canadian Superstore mise in vendita alcune copie del libro prima della data prevista. L'editore canadese, Raincoast Books, ottenne un'ingiunzione della Corte suprema della Columbia Britannica che proibiva l'acquisto da parte dei lettori dei libri in loro possesso. In molti tra giornalisti, avvocati e professori, tra cui Michael Geist, accusarono l'editore e chi aveva approvato l'ingiunzione di limitare i diritti fondamentali del cittadino.


=== Processo penale ===
Nel giugno 2005, Aaron Lambert, una guardia giurata diciannovenne del centro di distribuzione di Corby, Northamptonshire, rubò alcune copie di Harry Potter and the Half-Blood Prince sei settimane prima della data di pubblicazione. Fu arrestato il giorno dopo, in seguito al tentativo di vendita, andato a monte, della sinossi del libro a John Askill, un giornalista del The Sun. Nell'ottobre dello stesso anno Lambert fu giudicato colpevole di minacce contro Askill e di ricatto contro gli editori di Harry Potter, la Bloomsbury. Nel gennaio del 2006 Lambert fu condannato a 4 anni e mezzo di prigione.


== Cronologia del fenomeno Harry Potter ==
1997 - pubblicazione del primo libro, Harry Potter e la pietra filosofale
1998 - pubblicazione del secondo libro, Harry Potter e la camera dei segreti
1999 - pubblicazione del terzo libro, Harry Potter e il prigioniero di Azkaban
2000 - pubblicazione del quarto libro, Harry Potter e il calice di fuoco
2001 - uscita del primo film, Harry Potter e la pietra filosofale
2002 - uscita del secondo film, Harry Potter e la camera dei segreti
2002 - pubblicazione del libro: Gli animali fantastici: dove trovarli
2002 - pubblicazione del libro Il Quidditch attraverso i secoli
2003 - pubblicazione del quinto libro, Harry Potter e l'Ordine della Fenice
2004 - uscita del terzo film, Harry Potter e il prigioniero di Azkaban
2005 - pubblicazione del sesto libro, Harry Potter e il principe mezzosangue
2005 - uscita del quarto film, Harry Potter e il calice di fuoco
2007 - uscita del quinto film, Harry Potter e l'Ordine della Fenice
2007 - pubblicazione del settimo libro, Harry Potter e i Doni della Morte
2008 - pubblicazione del libro Le fiabe di Beda il Bardo
2008 - J.K. Rowling scrive il Prologo di Harry Potter
2009 - uscita del sesto film, Harry Potter e il principe mezzosangue
2010 - uscita del settimo film, Harry Potter e i Doni della Morte - Parte 1 
2011 - uscita dell'ottavo film, Harry Potter e i Doni della Morte - Parte 2
2012 - diventa disponibile il sito web Pottermore
2016 - prima dell'opera teatrale Harry Potter e la maledizione dell'erede e uscita della relativa sceneggiatura
2016 - uscita del primo film spin-off della saga cinematografica, Animali fantastici e dove trovarli
2016 - pubblicazione del primo romanzo sceneggiatura di Animali fantastici e dove trovarli
2018 - uscita del secondo film spin-off della saga cinematografica, Animali fantastici - I crimini di Grindelwald
2018 - pubblicazione del secondo romanzo sceneggiatura di Animali fantastici - I crimini di Grindelwald


== Note ==
Annotazioni
Fonti


== Altri progetti ==

 Wikiquote contiene citazioni di o su Harry Potter
 Wikimedia Commons contiene immagini o altri file su Harry Potter


== Collegamenti esterni ==
(EN) Sito ufficiale dell'autrice, su jkrowling.com.
(EN) Sito ufficiale Pottermore, su wizardingworld.com.
 Sito Harry Potter di Salani, editore italiano, su harrypotter.salani.it.
 Sito ufficiale dei film, su harrypotter.warnerbros.it. URL consultato il 31 ottobre 2009 (archiviato dall'url originale il 27 ottobre 2009).

(EN) Sito ufficiale, su wizardingworld.com. 
(EN) Edizioni di Harry Potter, su Internet Speculative Fiction Database, Al von Ruff.