Kanye Omari West (/ˈkɑːnjeɪ/), anche noto come Kanye West (Atlanta, 8 giugno 1977) è un rapper, beatmaker, musicista, produttore discografico, cantautore, regista, stilista e politico statunitense. 
West è diventato famoso come produttore per la Roc-A-Fella Records, per cui ha ottenuto numerosi riconoscimenti grazie al suo lavoro sull'album di Jay-Z The Blueprint e a canzoni di successo per molti artisti musicali tra cui Alicia Keys, Ludacris, e Janet Jackson. Il suo stile di produzione inizialmente usato prevedeva campionamenti vocali di acuti provenienti da canzoni soul incorporati con i suoi strumenti. Tuttavia le produzioni successive lo videro ampliare la sua tavolozza musicale esprimendo influenze R&B degli anni Settanta, baroque pop, trip hop, arena rock, folk, alternativa, elettronica, synthpop, e musica classica.Ha pubblicato il suo primo album, The College Dropout, nel 2004; il secondo, Late Registration, nel 2005; il terzo, Graduation, nel 2007; il quarto, 808s & Heartbreak, nel 2008; il quinto, My Beautiful Dark Twisted Fantasy, è stato pubblicato nel 2010; nel 2013, Yeezus, il sesto, mentre nel 2016 il settimo, The Life Of Pablo. Nel 2018 annuncia la pubblicazione per l'estate di cinque progetti discografici prodotti da lui, tra i quali il suo ottavo album, Ye, pubblicato nel giugno dello stesso anno, e Kids See Ghosts, disco nato dalla collaborazione tra West e Kid Cudi dal nome omonimo. Tra il 2019 e il 2020 viene pubblicato l'album Jesus Is King, fortemente influenzato dalla svolta religiosa di West; a tal proposito ha anche fondato il Sunday Service Choir. Ha inoltre collaborato insieme al rapper Jay-Z per la realizzazione di Watch the Throne, pubblicato nel 2011. 
I suoi primi cinque album da solista, ognuno dei quali ha raggiunto il disco di platino negli Stati Uniti, furono ampiamente acclamati dalla critica e ricevettero numerosi premi, tra cui ventuno Premi Grammy complessivi. In generale, tutti i suoi progetti musicali hanno riscontrato un grande successo commerciale: otto album consecutivi su nove hanno raggiunto il primo posto della classifica degli album statunitense. Con una vendita complessiva di 140 milioni di singoli e 20 milioni di album a libello mondiale, West è uno degli artisti ad aver venduto di più a livello digitale nel corso della storia della musica e il terzo artista per vendite digitali negli anni 2000. Sei dei suoi album sono stati inclusi nella lista aggiornata al 2020 riguardante i cinquecento migliori album di sempre secondo Rolling Stone; la stessa pubblicazione lo ha consacrato come uno dei cento migliori cantautori di tutti i tempi. West è stato premiato anche con il prestigioso Michael Jackson Video Vanguard Award nel 2015.
Oltre alla musica, West dedica molto tempo anche alla moda: è il creatore insieme ad Adidas della fortunata linea di scarpe Yeezy dal 2013, in passato ha collaborato in qualità di fashion designer anche con altri importante aziende come Nike e Louis Vuitton ed ha fondato un team di produzione creativa, DONDA, che lavora in ambito musicale e cinematografico. Particolarmente attivo anche in politica, il 5 luglio 2020 ha annunciato ufficialmente la propria candidatura alle elezioni presidenziali statunitensi che si sono svolte nel novembre dello stesso anno.


== Biografia ==
Kanye è nato ad Atlanta, in Georgia . Quando aveva tre anni, i suoi genitori divorziarono, e lui e sua madre si trasferirono a Chicago, nell'Illinois. Suo padre, Ray West, è un ex Black Panther che fu uno dei primi fotogiornalisti neri al The Atlanta Journal-Constitution, mentre adesso è un consulente cristiano. Sua madre, Dr. Donda West, fu una professoressa di inglese alla Clark Atlanta University, e presidente del Dipartimento di Inglese alla Chicago State University prima di diventare la manager del figlio. Kanye è cresciuto in un contesto borghese, frequentando la Polaris High School nella periferia di Oak Lawn, in Illinois dopo avere vissuto a Chicago. Alla domanda sui propri voti presi al liceo West rispose: "Prendevo A e B. E non mi impegnavo nemmeno".Dopo il liceo West frequentava corsi d'arte presso l'American Academy of Art di Chicago, ed era anche iscritto alla Chicago State University, ma si ritirò per potersi concentrare sulla sua carriera musicale. Mentre frequentava ancora la scuola West produceva per artisti locali. In seguito divenne famoso grazie alla produzione di singoli di successo per importanti artisti hip-hop e R&B, tra i quali Jay-Z, Talib Kweli, Cam'ron, Common, Jermaine Dupri, The Game, Alicia Keys, Janet Jackson, John Legend ed altri.


=== 1996–2003: gli esordi ===
Kanye West produsse per la prima volta un album nel 1996. Il disco era l'album di debutto del rapper di Chicago Grav, Down to Earth. Produsse in totale otto tracce, cantando nel brano Line for Line. Anche se l'album non attirò molto l'attenzione e sarebbe stato anche l'unico album pubblicato da Grav, West avrebbe presto prodotto per artisti di più alto profilo. Nel 1998-1999 produce per artisti più conosciuti come Jermaine Dupri, Foxy Brown, Goodie Mob e il gruppo Harlem World.
Nel 2001 Kanye, intenzionato a dare una svolta nella propria vita, parte verso l'east coast, da cui tornerà con diverse collaborazioni. Tra i tanti Jay-Z, che si dimostra intenzionato a scritturarlo per la Roc-A-Fella Records. Damon Dash, cofondatore dell'etichetta, dopo avere ascoltato nel 2002 un demotape di Kanye sigilla il contratto e così il ragazzo si ritrova a collaborare con tutti gli artisti della Roc-A-Fella, realizzando strumentali perfino per The Blueprint, fortunato album di Jay-Z (è sua la produzione musicale del celeberrimo singolo '03 Bonnie & Clyde).


=== 2004–05: The College Dropout e Late Registration ===

L'album di debutto solista di Kanye West ha una storia costellata di sfortuna: un gravissimo incidente stradale nell'ottobre del 2002 coinvolge West, che riporta la frattura della mandibola in tre parti, causando il posticipo dell'album. A sole due settimane di distanza dall'incidente e con la bocca sfigurata Kanye registra il testo del brano Through The Wire, suo primo singolo sotto Roc-A-Fella. All'inizio del 2004, dopo un lungo periodo di convalescenza, esce finalmente The College Dropout. Il progetto si contraddistingue per non trattare tematiche come la vita da criminale, la celebrazione del denaro o dei successi erotici, tipiche del rap di inizio 2000, ma di soffermarsi su problemi e dubbi che ogni uomo si trova ad affrontare quotidianamente. Il progetto riceve grandi consensi a livello di critica e di pubblico, ricevendo tre dischi di platino e dieci nomine ai Grammy (vincendo il premio di Album Rap dell'anno). Through The Wire, accompagnata dal video, satura immediatamente le stazioni e i canali musicali a livello internazionale. Poco tempo dopo esce Slow Jamz, ballata in cui West canta accompagnato dalle metriche velocissime del rapper di Chicago Twista, il pezzo viene inserito come brano anche nell'LP di quest'ultimo, dal titolo Kamikaze. Il singolo salirà fino al primo posto in classifica. Il terzo singolo estratto dall'album è Jesus Walks, accompagnato da tre diversi tipi di video. L'immagine che la canzone suggerisce è profonda e introspettiva: Gesù cammina al fianco di ognuno di noi, lui può cambiare la nostra vita se noi abbiamo fiducia. Dopo l'album esce The College Dropout DVD, seguito dal remix del singolo The New Workout Plan, con Lil'Jon e Fonzworth Bentley.
Kanye fonda anche una propria etichetta, la Very Good Music, affiancato da Common. Le nuove leve della label sono John Legend, GLC e Consequence, di cui Kanye produce Take 'Em To The Cleaners, LP di debutto.
Nel 2005, dopo appena un anno dal primo album, esce Late Registration, secondo lavoro in proprio di Kanye. Profondamente influenzato dall'album Roseland NYC Live dei Portishead, West decide di includere arrangiamenti di chitarra in molte canzoni del progetto. Con il primo singolo Gold Digger Kanye si mette subito in mostra come nuova icona dell'hip hop e il successo riscosso è tale da fargli vincere il Grammy award del 2006 al miglior album rap. Il tour dell'album tocca anche l'Italia, precisamente la città di Milano.


=== 2007–09: Graduation e 808s & Heartbreak ===
Dopo avere aperto molte date del tour europeo degli U2 West decide di comporre canzoni da suonare negli stadi. A tal fine West decide di incorporare nella sua musica l'uso del sintetizzatore e di sperimentare con suoni elettronici tipici degli anni '80. Oltre agli U2, West dirà di essersi ispirato ai Rolling Stone e ai Led Zeppelin, soprattutto per quanto riguarda le melodie e le progressioni. Per rendere l'album ancora più introspettivo e personale, West ascolta Bob Dylan e Johnny Cash, con l'intenzione di migliorare la propria capacità di scrittura. Nel settembre 2007 gli sforzi di West portano all'uscita del suo terzo album, Graduation. L'album entra immediatamente in competizione con Curtis, LP di 50 Cent. Fra i due rapper infatti nei mesi precedenti ci furono vari battibecchi a causa della stessa scelta per l'uscita dei due LP, con 50 Cent che arriva a dichiarare di volersi ritirare se West lo avesse battuto in termini di vendite. La sfida viene però vinta facilmente da West, grazie alle 957mila copie vendute da Graduation. Il risultato della sfida è spesso citato come momento cruciale nella storia dell'hip hop, avendo aperto la strada a una nuova onda di rapper distanti dall'idee dell'hardcore rap.
Dopo le numerose soddisfazioni la vita di West cambia all'improvviso: il 10 novembre muore infatti la madre Donda, a causa di una complicazione a seguito di un intervento di chirurgia estetica. Alla madre aveva dedicato la canzone Hey Mama in Late Registration, cantata ai Grammy Awards 2008.

Il 7 settembre 2008 Kanye si esibisce agli MTV VMA 2008 con il suo nuovo singolo Love Lockdown, pezzo del nuovo album 808s & Heartbreak, che uscirà il 16 dicembre sotto la sua stessa casa discografica, la GOOD Music. Il singolo verrà ufficialmente estratto il 7 ottobre 2008. Ma qualche giorno dopo i VMA, esattamente l'11 settembre, West viene arrestato all'aeroporto di Los Angeles con l'accusa di vandalismo per avere aggredito un paparazzo che lo stava fotografando. Nel frattempo un altro paparazzo stava riprendendo la scena, che si è subito diffusa in Internet.

L'8 aprile 2009 esce la puntata di South Park che lo vede protagonista: di Kanye West vengono messe in luce la natura violenta, connessa con probabilità all'episodio del paparazzo, e viene schernito l'egocentrismo che lo porta a definirsi "un genio" e "la voce di una generazione".
È presidente della casa discografica da lui fondata, la GOOD Music. GOOD sta per Getting Out Of Our Dreams. Ne fanno parte molti rapper di Chicago, tra cui Common e Lupe Fiasco.
Nell'aprile 2009 giunge notizia che Kanye West ha registrato una canzone chiamata Hurricane 2.0 con i Thirty Seconds to Mars, che sarà poi inserita nella deluxe edition del terzo album della band This Is War, uscita il 9 novembre 2010.
Il singolo Amazing, in collaborazione con Young Jeezy, è stato utilizzato come brano ufficiale per la presentazione degli NBA Playoffs 2009 sulla rete televisiva americana TNT.
Collabora con Drake per il singolo Forever, nel 2009, traccia alla quale prendono parte anche Lil Wayne ed Eminem. La canzone verrà inserita nella colonna sonora del film "More Than A Game", basato sulla vita della stella NBA LeBron James, e successivamente nella ristampa dell'album Relapse (chiamata Relapse: Refill) di Eminem.
Durante gli MTV Video Music Awards 2009 il rapper salì sul palco e interruppe il discorso di Taylor Swift, che aveva appena vinto il premio come "miglior video femminile", le strappò il microfono e dichiarò: "Sì Taylor, mi fa molto piacere per te e ora ti lascio finire, ma Beyoncé aveva uno dei migliori video di tutti i tempi", riferendosi al suo video Single Ladies (Put a Ring on It). Secondo Jayson Rodriguez di MTV News Beyoncé "guardava dalla platea, incredula". Più tardi nel corso della serata, durante il suo discorso per avere vinto il premio per il Video dell'Anno, Beyoncé richiamò Taylor Swift sul palco perché potesse concludere il suo discorso. Numerosi critici, fan e celebrità criticarono il gesto di Kanye West, compreso il presidente degli Stati Uniti Barack Obama, che definì West un "asino". Alla fine West fece delle scuse a Taylor, che accettò.


=== 2010–14: My Beautiful Dark Twisted Fantasy, Watch the Throne e Yeezus ===

Nel 2010 ha sostituito l'arcata inferiore dei suoi denti con dei diamanti fissi a forma di denti. Ne ha parlato la prima volta a Ellen DeGeneres in un'intervista, tra l'altro pubblicata su YouTube, per il sito statunitense CelebTV.com.
Nell'ottobre 2010 pubblica il mini-film del brano intitolato Runaway, della durata di 35 minuti, in cui appaiono lui stesso (regista e protagonista) e la supermodella Selita Ebanks. Il film è stato utilizzato per promuovere l'uscita del suo nuovo disco, My Beautiful Dark Twisted Fantasy, uscito il 22 novembre. L'album vende oltre un milione e mezzo di copie e viene acclamato dalla critica, ricevendo la valutazione massima e il titolo di miglior album del decennio da parte di Pitchfork.
Nel 2011 duetta con Katy Perry il singolo E.T. dell'album Teenage Dream.
Nel 2011 incide, con l'amico Jay-Z, l'album Watch the Throne da cui vengono estratti e pubblicati i singoli Otis, Niggas in Paris, No Church in the Wild e Lift Off. Anche quest'album riceve un ottimo consenso da parte della critica, vendendo oltre mezzo milione di copie solo la prima settimana.
Riceve ben sette nomination per i Grammy Awards 2012, tenutisi a Los Angeles. Kanye fa parte degli artisti con più nomine ai Grammy nello stesso anno insieme ad Adele (6), Beyoncé (10), Lauryn Hill (11), e Michael Jackson (12).
Nel 2013 pubblica Yeezus, il suo sesto album, il più polarizzante, che vede un netto strappo rispetto alla produzione passata. Yeezus presenta uno stile minimalista, abrasivo ed elettronico. L'album ha comunque ricevuto ottime recensioni da parte della critica.


=== 2015–2016: The Life of Pablo ===

Il 23 gennaio 2015 viene messo in commercio il nuovo singolo di Rihanna, Four Five Seconds, che vede la collaborazione di West e Paul McCartney, i quali si esibiscono sulle note del brano l'8 febbraio 2015 nell'ambito degli annuali Grammy Awards. Oltre a questa esibizione, si esibisce anche singolarmente con il brano Only One, precedentemente pubblicato il 31 dicembre 2014. Il 2 marzo 2015 è il turno del singolo All Day, che vede la partecipazione di Theophilus London, Allan Kingdom e nuovamente Paul McCartney.
Durante la cerimonia degli MTV Video Music Awards 2015, in cui Kanye viene onorato con il prestigioso Vanguard Award, il rapper ne approfitta per scusarsi pubblicamente con Taylor Swift per la controversia avvenuto agli MTV Video Music Awards 2009 e contestualmente rende pubblica la propria volontà di candidarsi alle elezioni presidenziali negli Stati Uniti d'America del 2020.Il 14 febbraio 2016, dopo un ritardo di tre giorni, pubblica il settimo album di inediti The Life of Pablo, esclusivamente su Tidal. Questa scelta promozionale evita l'ingresso del progetto nella Billboard 200, visto che al momento dell'uscita Tidal era un servizio streaming non preso in considerazione da Billboard per il conteggio delle vendite; qualche mese dopo l'album raggiunge comunque il primo posto della classifica, diventando il primo album della storia a riuscirci senza neanche una copia fisica venduta.L'album, a causa del mancato supporto fisico in CD o vinile, e della pubblicazione unicamente su Tidal, ha ricevuto un alto tasso di pirateria. Dopo un giorno dalla pubblicazione, infatti, era già stato piratato 500 000 volte. Si stima che West abbia perso circa 10 milioni di dollari per questa situazione. Nonostante la scelta iniziale, il rapper decide di pubblicare a giugno l'album in streaming anche su Spotify, Apple Music e Google Play, rendendolo disponibile anche attraverso download digitale unicamente sul proprio sito ufficiale.


=== 2018-2019: Ye, Kids See Ghosts, Wyoming Sessions e Jesus is King ===
Dopo alcune polemiche relative ad alcuni post (tweet) pubblicati sul suo profilo Twitter favorevoli all'operato del presidente Donald Trump, il 1º giugno 2018 West pubblica il suo ottavo album in studio, Ye, composto da solo sette tracce per una durata complessiva di 23 minuti. Al disco partecipano, oltre a Nicki Minaj, anche Kid Cudi, Ty Dolla Sign e PartyNextDoor.
Ye è il secondo dei cinque progetti discografici prodotti da West a Jackson Hole, Wyoming (sessioni denominate Wyoming Sessions) destinati ad essere pubblicati durante l'anno, preceduto dal terzo album di Pusha T, Daytona, e precedente l'omonimo album d'esordio dei Kids See Ghosts, duo hip hop composto dallo stesso West e da Kid Cudi, pubblicato l'8 giugno e seguito il 15 giugno dall'undicesimo album del rapper Nas, intitolato Nasir e dal secondo album di Teyana Taylor, K.T.S.E. (Keep That Same Energy), messo in commercio il 22 giugno. L'11 giugno viene pubblicato il primo singolo estratto da Ye, Yikes, alla cui produzione figura anche Drake, con il quale il rapporto umano è progressivamente venuto meno, anche a causa di un dissing tra Pusha T e lo stesso artista canadese.Il 7 settembre viene pubblicato il singolo I Love It, realizzato in collaborazione con il collega Lil Pump e utilizzato come canzone d'apertura della prima edizione dei Pornhub Awards a Los Angeles, di cui lo stesso West è stato direttore artistico. Il 9 settembre annuncia Watch the Throne 2, seguito dell'album in collaborazione con Jay-Z del 2011.Il 17 settembre 2018 rivela tramite un post nei suoi profili Instagram e Twitter l'uscita del suo nono album in studio Yandhi, fissata per il 29 settembre. La copertina del disco, raffigurante un MiniDisc, quasi in correlazione con la copertina di Yeezus, faceva ipotizzare che Yandhi potesse essere il seguito di quest'ultimo, visto anche il gioco di parole presente nei due titoli. Il disco tuttavia non viene pubblicato né nella data data prevista, né nella seconda data annunciata, il 23 novembre 2018. Circa un anno più tardi, il 25 ottobre 2019 West pubblica Jesus Is King, tramite le etichette Def Jem Recordings e GOOD Music. Come i precedenti sette lavori di West, anche esso ha debuttato al primo posto nella classifica Billboard 200.Il 6 gennaio 2019 ha anche avviato il progetto Sunday Service Choir, che consiste in esibizioni, svolte ogni domenica, delle canzoni di West, attraverso una rielaborazione in chiave gospel e cristiana. Dopo la pubblicazione dell'album Jesus Is King, il rapper pubblica l'album Jesus Is Born, con il Sunday Service Choir: il disco, composto da 19 tracce, ha raggiunto la seconda posizione nella classifica Gospel Albums e la settantatreesima nella Billboard 200. Inoltre, West ha successivamente collaborato con l'artista italiana Vanessa Beecroft per la realizzazione delle due opere teatrali Nebuchadnezzar e Mary, andate in scena nel dicembre dello stesso anno.


=== 2020–presente: Donda ===
Il 30 giugno 2020 West ha pubblicato il singolo Wash Us in the Blood, in collaborazione con Travis Scott; pur riprendendo lo stile dell'album Yeezus, rimane tematicamente coerente con la svolta religiosa dell'artista. Inoltre, ha anticipato la pubblicazione del decimo album in studio, originariamente intitolato God's Country e successivamente ribattezzato Donda in onore della defunta madre di West.


== Attività politica ==

Il 5 settembre 2015, agli MTV Video Music Awards 2015, West ha annunciato che si sarebbe candidato come presidente degli Stati Uniti d'America nel 2020. Il 24 settembre successivo, intervistato da Vanity Fair ha confermato la notizia e nel mese di dicembre ha menzionato il fatto nella canzone Facts. Ha espresso più volte il suo sostegno nei confronti di Donald Trump: questa sua scelta ha scatenato diverse reazioni negative, soprattutto da parte della comunità afroamericana. West ha risposto alle critiche affermando che «votare in base al proprio colore della pelle è schiavitù mentale». Il 13 dicembre 2016 ha incontrato per la prima volta Trump.Nel maggio 2018 ha annunciato che si sarebbe ispirato alla campagna di Trump unita ai principi del rivale democratico Bernie Sanders. Nel mese di novembre del 2019, un numeroso gruppo di presenti è scoppiato a ridere quando il cantante ha annunciato di essere intenzionato a candidarsi come presidente nel 2024.Il 5 luglio 2020 ha ufficialmente annunciato la sua candidatura alle presidenziali americane, sostenuto dal miliardario Elon Musk e dalla moglie Kim Kardashian.


=== Posizioni politiche ===
L'artista è contrario all'aborto legalizzato. Egli ha inoltre sottolineato come il problema del razzismo sia troppo trattato dalla popolazione americana. Il cantante si è detto favorevole al possesso e all'uso di armi, purché legalmente riconosciute. Egli sostiene di essere stato vittima di eterofobia. L'artista ha inoltre fatto alcune dichiarazioni antisemite. Egli ha inoltre sostenuto l'attore Bill Cosby, accusato di molestie sessuali e riconosciuto successivamente come colpevole. Il cantante ha sostenuto che l'AIDS fosse un problema dell'Africa e non dell'intero pianeta. L'artista ha inoltre contestato la ricerca di vie di mezzo, sostenendo invece la necessità di adottare posizioni estremiste radicali, ritenendo che tutto sia valutabile come una A+ o come una F-, senza vie di mezzo. L'artista è stato accusato di misoginia per il contenuto di alcune sue canzoni che dipingerebbero le donne come oggetti. Il cantante ha inoltre sostenuto che la schiavitù degli afro-americani sia durata circa quattro secoli per scelta degli afro-americani stessi.


== Vita privata ==
Il 10 novembre 2007 la madre di West, Donda, è morta in seguito a una complicazione durante un intervento di chirurgia plastica. La perdita ha segnato nel profondo l'artista, da sempre molto legato alla madre, e le tristi melodie dell'album 808s & Heartbreak sono ispirate alla sua scomparsa.
Dal 2008 al 2010 è stato legato alla modella Amber Rose. Dopo due anni di relazione, il 24 maggio 2014 ha sposato a Firenze l'imprenditrice e personaggio televisivo Kim Kardashian, con cui ha quattro figli: North "Nori", nata il 15 giugno 2013; Saint, nato il 5 dicembre 2015; e Chicago e Psalm, entrambi avuti tramite madre surrogata e nati rispettivamente il 15 gennaio 2018 e il 10 maggio 2019. Nell'aprile 2015, la primogenita North è stata battezzata presso la Cattedrale di San Giacomo a Gerusalemme secondo il rito armeno. Il 7 ottobre 2019 anche Kim e gli altri tre figli hanno ricevuto il sacramento, celebrato nella Cattedrale di Echmiadzin in Armenia.
Nel novembre 2016 viene ricoverato in ospedale per problemi psichiatrici, dovuti probabilmente a disidratazione e privazione del sonno. Il ricovero in ospedale, che ha portato alla cancellazione delle restanti ventuno date nordamericane del suo The Saint Pablo Tour, si è protratto fino al successivo 30 novembre. In un'intervista avvenuta nel 2018, West ha confermato di essere stato dipendente agli oppioidi che gli erano stati prescritti dopo essersi sottoposto a un intervento di liposuzione. La dipendenza è stata descritta come la causa del sopraccitato crollo nervoso subito nel 2016.Kanye, che ha spesso contemplato il suicidio, ha inoltre rivelato di essere affetto da disturbo bipolare.


== Discografia ==


=== Album in studio ===
2004 – The College Dropout
2005 – Late Registration
2007 – Graduation
2008 – 808s & Heartbreak
2010 – My Beautiful Dark Twisted Fantasy
2013 – Yeezus
2016 – The Life of Pablo
2018 – Ye
2019 – Jesus Is King


=== Collaborazioni ===
2011 – Watch the Throne (con Jay-Z)
2012 – Cruel Summer (con GOOD Music)
2018 – Kids See Ghost (con Kid Cudi)
2019 – Jesus is Born (con Sunday Service Choir)
2020 – I Love It RMX (con LastGarret featuring LilPump)


== Filmografia ==
Fade to Black - regia di Jay-Z (2004)
Block Party - regia di Michel Gondry (2005)
State Property 2 - regia di Damon Dash (2005)
Love Guru - regia di Marco Schnabel (2008)
We Were Once a Fairytale - regia di Spike Jonze (2009)
Runaway - regia di Kanye West (2010)
Cruel Summer - regia di Kanye West (2012)
Anchorman 2 - Fotti la notizia (Anchorman 2: The Legend Continues) - regia di Adam McKay (2013) (cameo non accreditato)
Zoolander 2 - regia di Ben Stiller (2016)
Henry Danger - comparsa (episodio 1x20)
Jesus Is King - regia di Nick Knight (2019)


== Televisione ==
Entourage – serie TV, episodio 4x11 (2007)
The Cleveland Show – serie animata, 5 episodi (2010-2012)
Al passo con i Kardashian – reality show (2012-presente)
I Am Cait – documentario, episodio pilota (2015)


== Premi e riconoscimenti ==
Grammy Awards

Miglior Album Rap per The College Dropout del 2004, Late Registration del 2005, Graduation del 2007 e My Beautiful Dark Twisted Fantasy del 2010.
Miglior Canzone Rap per Jesus Walks, Diamonds from Sierra Leone, Good Life (con T-Pain), Run This Town di Jay-Z (con Rihanna) e All of the Lights (con Rihanna)
Miglior Canzone R&B per You Don't Know My Name di Alicia Keys
Miglior Interpretazione Rap Solista per Gold Digger e Stronger
Miglior Interpretazione Rap per Otis (con Jay-Z)
Miglior Interpretazione Rap di un gruppo per Southside (con Common) e Swagga Like Us di T.I.
Miglior Collaborazione Rap per American Boy di Estelle, Run This Town di Jay-Z (con Rihanna) e All of the Lights (con Rihanna)


== Note ==


== Voci correlate ==
Jay-Z
Kid Cudi
Big Sean
RZA


== Altri progetti ==

 Wikiquote contiene citazioni di o su Kanye West
 Wikinotizie contiene notizie di attualità su Kanye West
 Wikimedia Commons contiene immagini o altri file su Kanye West


== Collegamenti esterni ==

(EN) Sito ufficiale, su kanyewest.com. 
 Kanye West (canale ufficiale), su YouTube. 
(EN) Kanye West, su Enciclopedia Britannica, Encyclopædia Britannica, Inc. 
 Kanye West, su Last.fm, CBS Interactive. 
(EN) Kanye West, su AllMusic, All Media Network. 
(EN) Kanye West, su Discogs, Zink Media. 
(EN) Kanye West, su MusicBrainz, MetaBrainz Foundation. 
(EN) Kanye West / Kanye West (altra versione), su WhoSampled. 
(EN) Kanye West, su genius.com. 
(EN) Kanye West, su MyAnimeList. 
(EN) Kanye West, su Internet Movie Database, IMDb.com. 
(EN) Kanye West, su AllMovie, All Media Network. 
(EN) Kanye West, su TV.com, CBS Interactive Inc. 
(EN) Blog ufficiale, su kanyeuniversecity.com. URL consultato il 9 ottobre 2008 (archiviato dall'url originale il 16 gennaio 2008).
(EN) Kanye Live!, su kanyelive.com. URL consultato il 7 giugno 2019 (archiviato dall'url originale il 17 marzo 2011).
(EN) Love Kanye, su love-kanye.com. URL consultato il 15 marzo 2020 (archiviato dall'url originale il 1º agosto 2015).
(EN) Kanye Net Worth, su celebritynetworth.com.