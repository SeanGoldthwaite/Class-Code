La Bielorussia o Russia Bianca (in bielorusso: Белару́сь?, traslitterato: Bielarúś), ufficialmente Repubblica di Bielorussia, è uno Stato che si trova nell'Europa orientale. Confina a ovest con Polonia e Lituania, a est con la Russia, a sud con l'Ucraina e a nord con la Lettonia; è uno Stato senza sbocco al mare con corsi d'acqua navigabili.
La Bielorussia è una repubblica presidenziale, l'attuale presidente è Aljaksandr Lukašėnka, che governa il paese dal 1994.
Le lingue ufficiali sono il bielorusso ed il russo dal 1995. È l'unico Paese in Europa nel quale è ancora in vigore la pena di morte.Ci sono diverse ipotesi sull'origine del nome, nessuna confermata da prove certe. Una si basa sul fatto che l'etnia bielorussa si è formata dalle interazioni tra etnie slave e baltiche. La radice "balt-" significa "bianco" nelle lingue del ceppo baltico: "mar Baltico", Balta jura in Lituano, vuol dire letteralmente "mare bianco". Quindi "Balta Rusija" potrebbe essere stata l'originale autodenominazione, piuttosto che una successiva derivata dalla "Russia". Altre lo fanno derivare dal colore predominante degli abiti tradizionali in lino grezzo o da quello dei capelli. Un'altra teoria fa risalire l'etimologia del termine Belarus'  a una corrispondenza, tipica dei toponimi di origine slava, tra i colori e i punti cardinali: secondo quest'ipotesi il colore bianco sarebbe stato associato dagli antichi slavi all'Ovest, pertanto la Belarus' non sarebbe altro che la "Rus'  occidentale". A supporto di questa teoria si adduce l'etimologia del toponimo Belgrado, in serbo Beograd, cioè "città bianca" ovvero "città dell'Ovest". Esempi simili di nomi "colorati" nelle etnie slave sono i Serbi Bianchi e i Croati Bianchi.


== Storia ==
Le prime tracce di presenza umana risalgono al paleolitico (100 000-40 000 anni fa). I primi insediamenti compaiono 27 000-24 000 anni fa. Fra il VII e IX secolo il territorio era abitato dalle popolazioni baltiche dei Dregovici, Kriviči e Radimici. Le prime compagini statali furono i Principati di Polock, di Turov e di Smolensk. Le prime testimonianze scritte riguardo a Polock sono datate all'862. Il primo principe che conosciamo è Rogvolod. Il principato di Polock raggiunge la massima potenza nell'XI secolo sotto il governo di Vceslav Charodey "Il Mago". Con il diffondersi del Feudalesimo i principati di Polock e Turov si divisero in compagini minori.

Alla fine del X secolo inizia a diffondersi il Cristianesimo secondo il rito bizantino. Ciò favorisce lo sviluppo della cultura, la comparsa della pittura e della letteratura. All'inizio del XIII secolo comincia a formarsi la lingua bielorussa. Nel XIII secolo i territori della Bielorussia, insieme a parte di quelli dell'odierna Lituania, formano il Granducato di Lituania, con capitale Novogorodok, nel 1323 la capitale viene trasferita a Vilnius. Il Granducato raggiunse il culmine della propria potenza sotto il governo del granduca Vitoldo.

I confini dello Stato si estendevano dal Mar Baltico fino al Mar Nero. Grande importanza per il consolidamento dello Stato ebbe la vittoria in alleanza con la Polonia nella Battaglia di Grunwald (1410) contro l'Ordine Teutonico. Nel XVI secolo venne stabilizzata la struttura statale con gli statuti del 1529, 1566 e 1588. Lo Stato era governato dal gran principe e dalla nobiltà feudale. La lingua ufficiale era l'antico bielorusso.Fra il 1558 e il 1583 entra in conflitto con il principato di Mosca. Le pesanti sconfitte quali la caduta nelle mani delle truppe dello zar Ivan il Terribile della città di Polack e al dimezzamento della popolazione bielorussa determinano la necessità dell'unione con il regno della Polonia in uno Stato federale nel 1569. 
Il Granducato mantiene la propria autonomia e grazie all'unione sconfigge il principato di Mosca conquistando la regione Baltica di Livonia. Nel 1596, con l'Unione di Brest, si raggiunge un compromesso anche sul piano religioso e nasce la Chiesa uniate: i cristiani bielorussi del Granducato di Lituania riconoscono i dogmi e l'autorità papale, ma conservano il rito bizantino. Nel XVII secolo, approfittando dei contrasti dovuti alla Riforma protestante, alla crisi economica e alla guerra antifeudale, la Russia si impadronisce di gran parte della Bielorussia. Ne consegue un grande regresso economico e calo demografico.

Fra il 1700 e il 1721 la Bielorussia fu teatro del conflitto tra Russia e Svezia che provocò un'altra crisi economica, superata solo nella seconda metà del XVIII secolo. Nel XVIII secolo lo Stato nato dall'unione del regno della Polonia e del Granducato di Lituania venne diviso tra Russia, Prussia e Austria.
La Bielorussia fu il principale campo di battaglia della campagna russa di Napoleone e qui si svolse la battaglia della Beresina. Nel 1831 scoppiò una rivolta patriottica per la liberazione dall'Impero Russo, rivolta che fu sedata con conseguente indebolimento dei cattolici e della nobiltà, poiché la rivolta fermentò in questi strati della popolazione. Nel 1839 fu proibita la Chiesa uniate. Nel 1861 venne abolita la servitù della gleba. In Polonia, Bielorussia-Lituania e Lettonia scoppiò la Rivolta di gennaio per la liberazione dallo zarismo, anche questa volta fallita. L'obbiettivo di queste rivolte era di ricreare la Confederazione polacco lituana che c'era stata.Lo sviluppo del movimento democratico porta alla nascita nel 1903 del primo partito politico nazionale e alla rinascita della cultura bielorussa. Con l'entrata della Russia nella Prima guerra mondiale, il territorio bielorusso di nuovo diventa teatro di cruenti eventi bellici. Dal 1915 al 1918 le truppe tedesche occupano parte della Bielorussia e a marzo del 1918 l'intero territorio.
Il 25 Marzo 1918, i rappresentanti del movimento nazionale proclamano la creazione della Repubblica Popolare Bielorussa (Беларуская Народная Рэспубліка), che viene riconosciuta dalla Lituania e dall'Ucraina dalla Polonia e dalla Germania. Missioni diplomatiche vengono mandate in Svizzera, Danimarca, Stati Uniti. Con l'avanzata dell'Armata Rossa e il ritiro delle truppe tedesche il governo della Repubblica Popolare Bielorussa è costretto all'esilio. Nel 1919 viene proclamata la Repubblica Socialista Sovietica Bielorussa, la RSSB. Questo porta alla perdita di territori bielorussi assegnati in parte alla Polonia (Bialostok), alla Russia (Smolensk) e alla Lituania (Vilnius), dove abitavano persone di etnia bielorussa. 
Nel 1921 i territori occidentali della Bielorussia passano alla Polonia. Nel 1922 i territori orientali vengono occupati dalle guardie rosse. Nasce in tal modo la Repubblica Socialista Sovietica Bielorussa che viene a far parte dell'URSS. Nel 1939, a seguito del patto fra la Germania nazista e l'URSS, quest'ultima invade da est la Polonia, che viene sconfitta in poche settimane. I territori occidentali della Bielorussia tornano a far parte della Repubblica Socialista Sovietica Bielorussa. 
Nel 1941 la Bielorussia viene occupata dalle truppe tedesche che iniziarono l'invasione da Brėst in cui i soldati sovietici resistettero valorosamente per molto tempo nonostante la netta inferiorità numerica.
Nel 1943 le autorità tedesche, per migliorare l'assoggettamento del territorio bielorusso, istituirono uno stato fantoccio filo-fascista denominato Consiglio Centrale Bielorusso inserito nel Reichskommissariat Ostland. 
Ed è in questo contesto critico che nasce il movimento di lotta partigiana che coinvolge più di 400.000 persone. Nel luglio del 1944 le truppe sovietiche assieme ai partigiani bielorussi scacciano definitivamente i nazisti tedeschi e l'intera Bielorussia viene liberata e riannessa all'URSS. Durante il conflitto sono state rase al suolo dai nazisti tutte le città medio-grandi, un numero considerevole di villaggi rurali è stato bruciato insieme agli abitanti, è morto un terzo della popolazione e tutte le industrie sono state distrutte. Minsk, la capitale, venne distrutta per la 18ª volta in meno di mille anni di storia.
Nel 1986, a causa dell'incidente alla centrale atomica di Černobyl', le regioni (voblasci) di Homel', Mahilëŭ e parte di quelle di Brėst, Minsk e Hrodna vengono contaminate dalle radiazioni.
La Bielorussia si rende indipendente dall'URSS il 27 luglio 1990 e l'indipendenza viene riconosciuta il 25 agosto 1991. La Bielorussia è uno degli stati membri fondatori della CSI, la cui sede amministrativa si trova tuttora a Minsk, adesione ratificata il 10 dicembre 1991. Il 15 marzo 1994 viene approvata la nuova costituzione. Il 10 luglio 1994 Aljaksandr Lukašėnka viene eletto primo presidente della repubblica. Lukašėnka rifiuta le indicazioni del Fondo Monetario Internazionale e mantiene gran parte degli apparati pubblici esistenti, differenziando la politica economica bielorussa da quella adottata da quasi la totalità delle ex repubbliche sovietiche. La Bielorussia è l'unica repubblica ex-sovietica ad avere il servizio segreto denominato ancora KGB.
Nel 1996 viene fondata l'Unione Russia-Bielorussia, entità sovranazionale che riavvicina i due Paesi.


== Geografia ==

La Bielorussia si trova nell'Europa Orientale. Ha una superficie di 207 600 km²; non ha sbocco al mare, ma ha 11 000 laghi. Viene attraversata da quattro fiumi principali: il Nëman, il Pryp"jat', il Dnepr (che si dirige verso l'Ucraina per sfociare nel Mar Nero) e la Dvina occidentale (che attraversa le regioni settentrionali del Paese). La Bielorussia è relativamente pianeggiante e ricca di paludi. Il più grande territorio paludoso è la Polesia.
Il suo punto più alto è la Dzjaržynskaja Hara (monte Dzeržinskij), con 345 m, mentre il punto più basso è sul fiume Neman, a 90 m.
Le risorse naturali della Bielorussia sono foreste, depositi di torba, piccole quantità di petrolio e gas naturale, granito, pietra calcarea dolomitica, marna, gesso, sabbia, ghiaia e argilla.
Il territorio settentrionale fa parte della Regione biogeografica boreale.
È formata da estese pianure e basse colline; a sud presenta zone paludose in parte bonificate; a nord est un'ampia zona dei laghi.


=== Clima ===
La Bielorussia è caratterizzata da clima continentale con notevoli escursioni termiche. Le temperature medie invernali si aggirano sui -6 e -10 °C e possono scendere sotto i -18 °C. Nelle notti invernali non è difficile raggiungere i -30 °C, anche se mediamente la temperatura si mantiene sui -20 °C. La neve copre il suolo per 3-4 mesi. Le precipitazioni non sono particolarmente abbondanti, rimanendo ovunque sotto i 750 mm/anno, con apporti maggiori in estate sotto forma di violenti temporali o di rovesci.


== Società ==


=== Demografia ===

La popolazione bielorussa sta subendo un periodo storico di sensibile diminuzione della natalità, quindi con prevalenza dei morti sui nati e un conseguente invecchiamento della popolazione. Infatti il tasso di mortalità è del 14,7 per mille mentre quello di natalità è del 10,4 per mille. La mortalità infantile è del 13 per mille e la speranza di vita è di 68,73 anni.


=== Etnie ===
La maggioranza della popolazione bielorussa fa parte del gruppo etnico dei bielorussi che costituisce l'83,7% del totale su una popolazione di 9 470 400 persone. I russi sono il secondo gruppo etnico più grande. Seguono i polacchi e gli ucraini. La minoranza polacca è concentrata principalmente nella regione di Hrodna, gli ucraini sono invece maggiormente presenti nel sud-ovest del paese. Ci sono poi altre piccole minoranze etniche, quali ebrei, armeni, tatari, rom, azeri, lituani e altri ancora. Seguono le percentuali dei gruppi etnici secondo i dati del censimento del 2009:

Bielorussi 83,7%
Russi 8,3%
Polacchi 3,1%
Ucraini 1,7%
Ebrei 0,1%
Armeni 0,1%
Tatari 0,1%
Rom 0,1%
Azeri 0,1%
Lituani 0,1%
altri 2,8%


=== Religione ===
Secondo il censimento del 2011, il 58,9% della popolazione è credente, mentre il 41,1% della popolazione non è religioso. Tra i religiosi, il 48,3% della popolazione è membro della Chiesa ortodossa bielorussa (esarcato della Chiesa ortodossa russa), il 7,1% sono cristiano-cattolici ed il 3,3% sono membri di altre religioni.
Cristiani 55,4%
Ortodossi 48,3%
Cattolici 7,1%
Irreligiosi 41,1%
Altro 3,3%


=== Lingue ===
Le lingue ufficiali dello Stato sono il bielorusso e il russo dal 1995. Sebbene entrambe siano ufficiali e gran parte delle indicazioni siano scritte in bielorusso, la popolazione tende a parlare il russo. È molto difficile trovare una persona che parli solo bielorusso, mentre è facile il contrario. Il russo è la lingua usata dal 70% della popolazione, contro il 23% del bielorusso; il resto è rappresentato da minoranze linguistiche, tra cui polacco e ucraino.


== Ordinamento dello Stato ==
La Bielorussia, indipendente dal 1991, è una repubblica presidenziale, governata da un presidente, dal 1994 Aljaksandr Lukašėnka, e dall'Assemblea nazionale, il parlamento. Secondo la costituzione del 1994 l'elezione del presidente dovrebbe avvenire ogni cinque anni; tuttavia nel 1996 il termine fu prorogato a sette quando Lukašėnka chiese con un controverso referendum di estendere il mandato presidenziale da cinque a sette anni, col risultato che le elezioni presidenziali previste per il 1999 furono rimandate al 2001. Il referendum di estensione del 1996 fu denunciato come un "fantastico" falso da Viktar Hanchar, il funzionario elettorale capo, che fu rimosso dal suo incarico durante la campagna e sparì misteriosamente nel 1999.
L'Assemblea Nazionale è un parlamento bicamerale e comprende i 110 membri della Camera dei Rappresentanti (camera bassa) e i 64 membri del Consiglio della Repubblica (camera alta).
La Camera dei Rappresentanti ha il potere di nominare il primo ministro, di apportare modifiche alla costituzione e di promuovere un voto di fiducia nei confronti del primo ministro, inoltre svolge funzioni consultive, predisponendo pareri in materia di politica interna ed estera.
Il Consiglio della Repubblica ha il potere di scegliere i vari funzionari di governo e di approvare o respingere le leggi varate dalla Camera dei Rappresentanti.
Ogni camera ha la facoltà di opporsi alle leggi redatte dalle autorità locali, se contrarie alla costituzione bielorussa.


=== Costituzione ===
La Costituzione della Bielorussia è stata adottata tre anni dopo la dichiarazione d'indipendenza dall'URSS, nel 1994. È stata successivamente modificata nel 1996 e nel 2004.


=== Suddivisioni amministrative ===
Al più alto livello amministrativo, la Bielorussia è divisa in 6 regioni (вобласці - voblasci, pron. ['vobɫasʲtsʲ]; sing. вобласць - voblasć) e un territorio della capitale (gorad, ovvero "città"), ossia la città di Minsk.

Città di Minsk
Regione di Brėst (Brėst)
Regione di Homel' (Homel')
Regione di Hrodna (Hrodna)
Regione di Mahilëŭ (Mahilëŭ)
Regione di Minsk (Minsk)
Regione di Vicebsk (Vicebsk)(Nota: i centri amministrativi sono tra parentesi).
Le regioni sono ulteriormente divise in distretti (raëny).


=== Città principali ===


=== Istituzioni ===


== Politica ==
È membro e fondatore dell'Unione Russia-Bielorussia dal 1996.


== Economia ==


=== Industria ===
L'economia della Bielorussia è molto sviluppata. Lo sviluppo economico del paese è in discreto aumento, anche grazie all'industrializzazione nei campi della meccanica, della chimica e del settore tessile. Vicino a Minsk, la capitale, nel Parco industriale Cina-Bielorussia «Vjaliki kamen'» (Great Stone) si stanno sviluppando anche industrie dedicate alla microelettronica e all'informatica.


==== Settore automotivo e ferroviario ====

Minsky Avtomobilny Zavod (MAZ) - produttore di autocarri diversi, bus, filobus e macchine speciali;
Belarussky Avtomobinny Zavod (BELAZ) - uno dei maggiori produttori mondiali di mezzi d`opera medi e grandi; produce anche trattori aeroportuali e veicoli speciali;
Minski Traktarny Zavod (MTZ) - produttore di trattori agricoli e macchine speciali;
Minsky Zavod Kolesnykh Tjagachey (MZKT) - produttore di trattori stradali e fuoristrada delle misure grandi;
Belkommunmash (BKM) - produttore di filobus, bus elettrici, tram;
BelGee - produttore di autovetture cinesi Jeely;
Mogilevtransmash (MTM) - produttore di rimorchi, semirimorchi e piattaforme stradali;
Kupava - produttore di furgoni, chioschi mobili e roulotte;
Zavod Neman (filiale di MZKT) - produttore di autobus medi alla chassis IVECO;
Amkodor - produttore di macchine stradali;
Stadler Minsk - produttore di treni elettrici urbani e suburbani, metropolitana e tram;
Minskiy Motovelozavod (Minsk Bike Plant) - produttore di motociclette leggere, medie e sportive, biciclette e carrelli per i bambini;
Gomselmash - produttore di macchine agricole e mietitrebbiatrici (marchi GS).


==== Petrolchimica ====
La petrolchimica della Bielorussia è basata principalmente sulle risorse minerarie del sottosuolo.

Naftan (Novopolotsk) - raffineria di petrolio, produttore di oli lubrificanti;
Mozyrskiy NPZ - raffineria di petrolio, produttore di benzina e gasolio;
Polymir (Novopolotsk) - produzione di polyolefini e plastiche (LDPE, HDPE, PP, PS);
Grondoazot - produttore di fertilizzanti nitrici;
Mogilevchimvolokno - produttore di fibre di poliesteri e pellicole in polietilene;
Polotskchimvolokno - produttore di fibre di vetro e materie prime per il settore di isolanti;
Grodnochimvolokno - produzione di poliammidi;
Belaruskaliy - produttore di fertilizzanti a base di potassio (cloruro di potassio e gli altri);
Belshina - produttore di pneumatici per autovetture, autocarri e bus, mezzi d`opera grandi, trattori agricoli e macchine stradali.


==== Microelettronica ====
Atlant-M (Minsk) - produttore di elettrodomestici (frigoriferi Atlant, lavatrici);
Horizont (Minsk) - produttore di schermi elettronici e TV;
Vityas (Vitebsk) - produttore di schermi e LCD televisori (Vityas);
Great Stone.


==== Altre fabbriche e stabilimenti ====
Mogilevliftmash (Mogilev) - produttore di ascensori, scale mobili, parcheggi automatici, motori elettrici;
Bielorusso stabilimento d`acciaio (BMZ) (Žlobin).


=== Agricoltura ===
Il terreno, essendo poco fertile, non è molto adatto alle coltivazioni agricole, anche se alcune colture specializzate, come quella del lino, fruttano un discreto introito.
Nel settore primario si coltivano soprattutto cereali e patate e si allevano bovini.
Nel 1986 le regioni meridionali bielorusse furono danneggiate dall'incidente della centrale nucleare di Chernobyl. Questo incidente danneggiò gravemente l'economia della Bielorussia, causando gravi danni da contaminazione radioattiva alle coltivazioni e all'allevamento, oltre che un drastico calo nelle esportazioni. Attualmente dal 5% al 7% della spesa pubblica in Bielorussia è costituito da varie forme di risarcimento dei danni fatti dalla radioattività, per l'inquinamento provocato alla catena alimentare.


=== Trasporti ===


==== Aviazione ====
In Bielorussia operano 6 aeroporti civili, tra cui l`aeroporto principale è l'Aeroporto di Minsk. Per la manutenzione degli aeromobili lavorano 3 fabbriche speciali (in russo: авиаремонтные заводы) a Minsk, Baranavičy ed Orša.


===== Aeroporti =====
Aeroporto nazionale di Minsk;
Aeroporto di Gomel;
Aeroporto di Vitebsk;
Aeroporto di Mahilëŭ;
Aeroporto di Brest;
Aeroporto di Grodno.


===== Manutenzione e riparazione degli aerei ed elicotteri =====
Fabbrica di Aviazione Civile di Minsk;
Fabbrica di Aviazione Civile di Baranovici;
Orscianskiy AviaRemontniy Zavod (OARZ) - revisione e riparazione capitale di elicotteri (Mi-2, Mi-8, Mi-17, Mi-26) ed aerei cargo Ilyushin Il-76.


===== Compagnie aeree =====
Compagnia aerea bielorussa Belavia Belarusian Airlines;
Compagnia aerea cargo TransAviaExport;
Compagnia aerea cargo Rubystar;
Compagnia aerea cargo Rada Airlines;
Compagnia aerea cargo Genex;
Compagnia aerea business aviazione BySky.


==== Ferrovie ====
Ferrovia Bielorussa (in bielorusso: БЧ, in russo: БЖД) - operatore principale statale di trasporto ferroviario passeggeri e merci. 


==== Trasporto stradale ====
La Bielorussia ha una rete per il trasporto stradale. Tra le strade principali ci sono:

M1 (E30) - autostrada Mosca - Minsk - Brest dalla frontiera con la Russia fino alla frontiera con la Polonia (Ponte di Varsavia);
M2 - Minsk - Aeroporto Nazionale di Minsk;
M3 - Minsk - Vitebsk;
M4 - Minsk - Mahilëŭ;
M5 (E271) - Minsk - Babrujsk - Homel';
M6 - Minsk - Hrodna - frontiera con la Polonia;
M7 (E28) - Minsk - frontiera con la Lituania (poi va a Vilnius);
M8 (E95) - da San Pietroburgo arriva tramite la frontiera Russa-Bielorussa (regione di Pskov) - Vitebsk - Orša - Mahilëŭ - Homel' - frontiera con l`Ucraina (regione di Kiev);
M9 - MCAD (anello tangenziale di Minsk);
M10 - frontiera con la Russia - Homel' - Pinsk - Kobryn;
M14 (MCAD-2) - nuovo anello per il traffico in transito, che permette di evitare l'avvicinamento a Minsk.La Bielorussia ha ben sviluppato trasporto pubblico stradale e su rotaia. Il sistema di trasporto pubblico comprende:

Trasporto urbano e suburbano della Città di Minsk (metropolitana, bus, filobus, tram, treni suburbani);
Reti di autobus urbano nelle città principali;
Reti filoviarie a Homel', Mahilëŭ, Vitebsk, Hrodna, Brest, Babrujsk;
Reti tranviarie a Vitebsk, Navapolatsk e Mazyr);
Linee suburbane nei tutti i distretti delle regioni di Bielorussia;
Linee interurbane regionali e nazionali.


== Tradizioni ==


=== Gastronomia ===

La cucina bielorussa è formata principalmente di verdure (soprattutto patate), carne (specialmente maiale) e pane. I cibi vengono solitamente cotti lentamente o in umido. Tipicamente i bielorussi fanno una colazione leggera e due pasti abbondanti, con la cena che è il pasto più importante della giornata. Frumento e pani di segale vengono consumati dai bielorussi, ma la segale è più abbondante in quanto le condizioni non permettono la coltivazione del grano. Tradizionalmente per dimostrare ospitalità vengono offerti pane e sale quando si saluta un ospite o un visitatore.


== Festività nazionali ==
3 luglio: Giorno dell'indipendenza della BielorussiaAltre festività civili e religiose in Bielorussia sono:

1º gennaio - capodanno civile
7 gennaio - Natale ortodosso
23 febbraio - Festa del difensore della patria
8 marzo - Giornata Internazionale della Donna
2 aprile - Giornata dell'unità dei popoli della Russia e della Bielorussia
1º maggio - festa dei lavoratori
9 maggio - Giorno della Vittoria (Denʹ Pobedy). Fine della seconda guerra mondiale (liberazione di Berlino - avvenuta l'8 maggio)
7 novembre - anniversario della Rivoluzione d'Ottobre
25 dicembre - Natale cattolicoLo scambio dei doni avviene la notte del 31 dicembre, quando secondo la tradizione Babbo Natale, che prende il nome di Nonno Gelo (ded moroz), porta i doni; l'Albero di Natale si chiama "Abete di Capodanno". Esiste anche in Bielorussia la tradizione del Vecchio Nuovo Anno russo.


== Cultura ==


=== Letteratura ===
La letteratura bielorussa e il suo stesso linguaggio di lingua slava si affermano nel XVI secolo con Francysk Skaryna, il primo traduttore della Bibbia in bielorusso e in genere in una lingua orientale.
Nel XX secolo la produzione letteraria bielorussa raggiunge i suoi massimi vertici con Janka Kupala e Jakub Kolas, autore di romanzi di carattere sociale. Inoltre si segnala Svjatlana Aleksievič (in bielorusso: Святлана Аляксандраўна Алексіевіч?; Stanislav, 31 maggio 1948), giornalista e scrittrice bielorussa di lingua russa, insignita del Premio Nobel per la letteratura nel 2015. 
E ancora nel XX secolo è importante la figura di Vasil' Bykov.


=== Arte ===
Nel XX secolo è importante la figura di Marc Chagall, pittore ebreo russo nato nell'attuale Bielorussia e naturalizzato francese, esponente di spicco della Scuola di Parigi.


=== Musica ===

Il concorso e festa musicale annuale Slavianskiy Bazar passa ogni estate nella città di Vitebsk.
Tra i cantanti bielorussi ci sono Larisa Aleksandrovskaja, Ruslan Aljachno e tra i gruppi musicali, gli Intelligency.


== Scienza e tecnologia ==


=== La Bielorussia nello spazio ===
26 luglio 2006: viene lanciato BelKA, il primo satellite della Bielorussia indipendente (lancio fallito).


== Sport ==


=== Atletica ===
Tra gli atleti bielorussi che si sono maggiormente affermati nel panorama internazionale ricordiamo Natal'ja Šikolenko, nel lancio del giavellotto, medaglia d'oro mondiale ai Campionati del mondo di atletica leggera 1995 disputatisi in Svezia.


=== Biathlon ===
La squadra bielorussa di biathlon è fra le più forti al mondo. La biatleta Dar"ja Domračava è la più titolata delle olimpiadi con 6 medaglie di cui 4 d'oro. Vanta complessivamente 6 coppe del mondo, di cui una generale. Nadzeja Skardzina è invece la biatleta col più alto numero di "zeri" (gare concluse senza alcun errore al poligono) della storia.
Maggior apice della nazionale bielorussa è la vittoria della staffetta olimpica femminile di Pyeongchang 2018.


=== Tennis ===
La Bielorussia conta come migliore risultato a livello di nazione il 2º posto nella finale Fed Cup 2017 tra donne. In finale sono state sconfitte dagli USA per 2-3. Le migliori tenniste sono: Viktoryja Azaranka, ex nº 1 del mondo; Aryna Sabalenka, top 40; Aljaksandra Sasnovič, top 50; Nataša Zvereva, ex nº 5; Nastas'sja Jakimava, ex top 50; Vol'ha Barabanščikava, ex top 50; Vol'ha Havarcova, ex top 40 e Taccjana Pučak, ex top 60. I migliori tennisti sono: Maks Mirny, ex top 20; Andrėj Vasileŭski, ex top 60 e Vladimir Volčkov, ex top 40.


=== Hockey su ghiaccio ===
La Nazionale di hockey su ghiaccio maschile della Bielorussia ha ottenuto un buon quarto posto ai XIX Giochi olimpici invernali di Salt Lake City, nel 2002.


=== Calcio ===
La Nazionale di calcio della Bielorussia al momento non ha ottenuto grandi risultati: nata dopo la separazione della Bielorussia dall'URSS, ha come attuale capocannoniere Maksim Ramaščanka, con ben 20 reti e tra i giocatori di rilievo ricordiamo, tra gli altri, Aljaksandr Hleb e Sjarhej Hurėnka.


=== Giochi olimpici ===
Tra le atlete olimpiche bielorusse più medagliate ricordiamo Dar"ja Domračava, nel Biathlon, con 4 ori, 1 argento e 1 bronzo.
Prima atleta bielorussa a ottenere una medaglia d'oro olimpica fu Kacjaryna Karstėn, nel canottaggio, ad Atlanta 1996.
L'atleta bielorusso più titolato ai Giochi olimpici è Vital' Ščėrba, nella ginnastica artistica, con 6 ori e 4 bronzi conquistati.


== Note ==


== Bibliografia ==
Margarita M. Balmaceda, Living the High Life in Minsk: Russian Energy Rents, Domestic Populism and Belarus' Impending Crisis, 978-615-5225-19-2 Central European University Press 2014
Lizaveta Kasmach, "Forgotten occupation: Germans and Belarusians in the lands of Ober Ost (1915–17)", Canadian Slavonic Papers 58, no 4 (2016)
Valsecchi, Riccardo 'Prezzi bassi, pochi crimini e niente disoccupazione. Ma la Bielorussia è un bunker', Liberazione, 22.03.2009
Valsecchi, Riccardo, 'Intervista a Alexander Milinkevich leader dell'opposizione', Liberazione, 22.03.2009
Michael E. Urban, An Algebra of Soviet Power: Elite Circulation in the Belorussian Republic 1966-86 [1 ed.], 0521054885, 9780521054881, 0521372569, 9780521372565, 9780511598890 Cambridge University Press 2008


== Voci correlate ==
RSS Bielorussa
Rutenia Bianca
Letteratura bielorussa


== Altri progetti ==

 Wikizionario contiene il lemma di dizionario «Bielorussia»
 Wikinotizie contiene notizie di attualità su Bielorussia
 Wikimedia Commons contiene immagini o altri file su Bielorussia
 Wikivoyage contiene informazioni turistiche su Bielorussia


== Collegamenti esterni ==

 Sito ufficiale, su belarus.by. 
 Bielorussia, su Treccani.it – Enciclopedie on line, Istituto dell'Enciclopedia Italiana. 
 Bielorussia, in Dizionario di storia, Istituto dell'Enciclopedia Italiana, 2010. 
(IT, DE, FR) Bielorussia, su hls-dhs-dss.ch, Dizionario storico della Svizzera. 
(EN) Bielorussia, su Enciclopedia Britannica, Encyclopædia Britannica, Inc. 
Scheda della Bielorussia dal sito Viaggiare Sicuri - Sito curato dal Ministero degli Esteri e dall'ACI
 - Bielorussia, i media sotto dittatura, su rassegna.it.
(EN) - The Last Dictatorship of Europe, su worldpress.org.
(EN) - A Pressing Issue, su newint.org.
(EN)  Bielorussia sul sito ufficiale
(RU)   Copia archiviata, su belarus-misc.org. URL consultato il 18 novembre 2000 (archiviato dall'url originale il 18 novembre 2000).