Il Marvel Cinematic Universe (traducibile in italiano come "Universo cinematografico Marvel"), conosciuto anche con l'acronimo MCU, è un media franchise incentrato su una serie di film di supereroi prodotti dai Marvel Studios e basati sui personaggi apparsi nelle pubblicazioni della Marvel Comics. Il franchise comprende anche serie televisive, cortometraggi, serie digitali e fumetti. Come accade nell'Universo Marvel dei fumetti, i film e gli altri media appartenenti a questo franchise condividono l'ambientazione e alcuni personaggi, nonché alcuni elementi della trama che fanno da filo conduttore tra di essi.
Il primo film del MCU è stato Iron Man (2008), che ha aperto la cosiddetta Fase Uno, conclusasi con The Avengers (2012). La Fase Due è iniziata con Iron Man 3 (2013) e si è conclusa con Ant-Man (2015). La Fase Tre è cominciata con Captain America: Civil War (2016) e si è conclusa con Spider-Man: Far from Home (2019). Le prime tre fasi sono note nel loro insieme come la Saga dell'Infinito (Infinity Saga). La Fase Quattro inizierà con Black Widow (2021) e terminerà con Doctor Strange in the Multiverse of Madness (2022). Black Panther II e un sequel di Captain Marvel (2022) faranno parte della Fase Cinque.
Marvel Television ha espanso ulteriormente il franchise, prima sulla televisione terrestre con Agents of S.H.I.E.L.D., che ha debuttato sulla ABC nella stagione televisiva 2013–14, poi sui servizi di video on demand con Daredevil su Netflix nel 2015 e Runaways su Hulu nel 2017 e infine sulla televisione via cavo con Cloak & Dagger, che ha debuttato su Freeform nel 2018. Marvel Television ha inoltre prodotto la serie digitale Agents of S.H.I.E.L.D.: Slingshot. Il MCU comprende anche fumetti tie-in distribuiti dalla Marvel Comics e cortometraggi e campagne virali realizzati dai Marvel Studios per promuovere i propri film.
Il franchise è considerato uno dei più importanti universi multimediali e uno dei più grandi successi commerciali di sempre, ed è servito di ispirazione ad altri studios cinematografici e televisivi nella creazione di universi condivisi simili. Il MCU è stato utilizzato anche in altri media, tra cui attrazioni ed esposizioni a Disneyland Resort e Times Square, due speciali televisivi, videogiochi e spot televisivi.


== Sviluppo ==


=== Cinema ===
Nel 2005 la Marvel Entertainment cominciò a considerare di produrre in modo indipendente i propri film e di distribuirli attraverso la Paramount Pictures. Lo studio aveva precedentemente co-prodotto diversi film di supereroi insieme alla Columbia Pictures, alla New Line Cinema e ad altri studios, compreso un accordo di sette anni con la 20th Century Fox. La Marvel infatti aveva ricevuto un profitto relativamente piccolo da questi accordi con gli altri studios per i diritti di sfruttamento dei suoi personaggi e decise quindi di voler maggior controllo creativo sui propri progetti. Avi Arad, presidente della divisione cinematografica della Marvel, era rimasto soddisfatto dalla trilogia di Spider-Man di Sam Raimi alla Sony Pictures, ma meno soddisfatto delle altre collaborazioni. Di conseguenza fu deciso di creare i Marvel Studios, la prima major indipendente di Hollywood dopo la DreamWorks.Il secondo in comando di Arad, Kevin Feige, si rese conto che, pur non avendo i diritti cinematografici di Spider-Man e degli X-Men (rispettivamente in mano alla Columbia e alla Fox), la Marvel aveva comunque il controllo di Capitan America, Iron Man, Thor, Hulk e Ant-Man, ovvero dei membri principali dei Vendicatori. Il piano di Feige era di creare un universo condiviso come quello creato da Stan Lee e Jack Kirby nei fumetti negli anni sessanta. Per raccogliere fondi, lo studio ottenne un finanziamento di $525 milioni per sette anni da Merrill Lynch. Il piano della Marvel era di realizzare film con protagonisti i singoli supereroi e di unirli poi in un film, realizzando un crossover tra le diverse pellicole. Arad, che era dubbioso riguardo a questa strategia, si dimise l'anno seguente.Nel 2007, all'età di trentatré anni, Feige fu nominato presidente dello studio. Per preservare la loro integrità artistica, i Marvel Studios formarono un comitato creativo di sei persone composto da Feige, dal co-presidente dei Marvel Studios Louis D'Esposito, dal direttore operativo di Marvel Comics Dan Buckley, dal direttore creativo della Marvel Joe Quesada, dallo scrittore Brian Michael Bendis e dal presidente di Marvel Entertainment Alan Fine. Feige utilizzò inizialmente il termine "Marvel Cinema Universe" per indicare la continuità narrativa tra le pellicole, ma il termine ufficiale diventò presto Marvel Cinematic Universe. All'interno del multiverso Marvel, composto da numerosi universi alternativi fittizi, il Marvel Cinematic Universe è designato come Terra-199999.

Nel novembre 2013 Feige affermò che "in un mondo ideale" si dovrebbe distribuire ogni anno un film basato su un personaggio già esistente e un altro con un nuovo personaggio. Tuttavia questo "giusto ritmo" non è una realtà, come è evidente dall'uscita nello stesso anno di Iron Man 3 e Thor: The Dark World, ma è un "qualcosa a cui puntare". Nel luglio 2014 Feige è tornato sull'argomento, affermando che "Non so se seguiremo quel modello ogni anno, ma faremo sicuramente così nel 2014 e nel 2015. Per cui penso sia divertente continuare in questo modo. Non so se faremo sempre così ma, come linea guida generale, penso sarebbe divertente". Nel febbraio 2014 Feige affermò che i Marvel Studios vogliono riprendere il "ritmo" dei fumetti Marvel, con i personaggi che appaiono nei loro film e poi si uniscono insieme, come "un grande evento o un fumetto crossover", con i film dei Vendicatori a fare da cardine. Nel luglio 2014 la Marvel fissò le date di uscita di diversi film fino al 2019, e Feige spiegò: "Se si va a vedere alcune delle date, si nota che in alcuni di quegli anni avremo tre film. Di nuovo, non perché c'è un calcolatore che ci dice di farne tre, di fare più di due film all'anno, ma perché è un motivo di struttura: si tratta di gestire franchise già esistente, di film in film, e quando abbiamo un progetto pronto ad andare, perché aspettare quattro anni solo perché non abbiamo una data? Preferiamo trovare una soluzione per continuare a far andare il tutto". Dopo che nell'ottobre 2014 sono stati rivelati i titoli dei film fino al 2019, Feige disse che "lo studio sta lavorando al massimo in questo momento... cosa che ci ha tranquillizzati per la prima volta... aumentare a tre film all'anno [nel 2017 e nel 2018] invece di due, ma senza cambiare il nostro metodo di lavoro".Riguardo all'aumentare il numero dei personaggi e a fare in modo che i singoli film funzionino a sé stanti, Feige spiegò: "Si tratta di insegnare agli spettatori la nozione che questi personaggi esistono separatamente, si uniscono per uno specifico evento e poi tornano nei loro mondi. Esattamente come i lettori di fumetti fanno da decenni... le persone accetteranno che ci sono delle occasioni in cui si uniscono e altre in cui non lo fanno". Nell'aprile 2014 Feige rivelò che il progetto dell'Ant-Man di Edgar Wright nel 2006 ha aiutato a creare i primi film del Marvel Cinematic Universe, spiegando che "in tutta sincerità, abbiamo cambiato alcune cose del MCU in modo da accomodare questa versione di Ant-Man. Sapere quel che volevamo fare con Edgar e con Ant-Man, anni e anni fa, ci ha aiutato a stabilire ciò che abbiamo fatto con la prima formazione degli Avengers".Nell'ottobre 2014 la Marvel organizzò un evento per annunciare i titoli dei film della Fase Tre. L'evento, che è stato paragonato al Worldwide Developers Conference di Apple, fu fatto quando tutte le informazioni erano pronte. Feige spiegò: "Volevamo farlo al San Diego Comic-Con [a luglio]. Le cose non erano pronte... alcune settimane prima del Comic-Con ci siamo resi conto che non avremmo potuto annunciare tutto quello che volevamo, e ci siamo detti 'facciamo qualcosa che non facciamo da tanto tempo, o qualcosa che non abbiamo mai fatto'. Ovvero un evento del genere, solo per annunciare quello che avevamo di pronto. Pensavo sarebbe stato all'inizio di agosto, o metà settembre, e invece è finito per essere [alla fine di ottobre]".Nell'agosto 2015 i Marvel Studios furono integrati nei Walt Disney Studios, e fu riportato che Feige avrebbe risposto direttamente al presidente dei Walt Disney Studios Alan Horn invece che al CEO della Marvel Entertainment Isaac Perlmutter. Fu inoltre riportato che il ruolo del comitato creativo della Marvel era stato ridimensionato, nonostante avrebbe continuato a supervisionare le produzioni di Marvel Animation e Marvel Television. Tutte le decisioni chiave sarebbero state prese da Feige, Louis D'Esposito e Victoria Alonso. Nell'aprile 2016, parlando della Fase Quattro dell'universo Marvel, Feige affermò: "Penso che ci sarà un atto conclusivo della Fase Tre, così come ci saranno nuovi inizi che segneranno un capitolo diverso in modo molto particolare, rispetto a quella che un giorno sarà una prima saga completa composta da tre fasi".


==== Diritti di distribuzione ====
Nel corso del tempo i diritti cinematografici dei film dei Marvel Studios sono stati in mano a diverse case di distribuzione. Nel novembre 2006 gli Universal Studios annunciarono che avrebbero distribuito L'incredibile Hulk grazie a un accordo fatto con la Marvel nel 2005; la Marvel aveva inoltre già firmato un accordo con la Paramount Pictures per la distribuzione degli altri film. Nel settembre 2008, dopo il successo di Iron Man, la Paramount firmò un accordo per distribuire Iron Man 2, Iron Man 3, Thor, Captain America – Il primo Vendicatore, e The Avengers.Nel dicembre 2009 la Walt Disney Company acquistò la Marvel Entertainment per $4 miliardi. Nell'ottobre 2010 i Walt Disney Studios acquistarono i diritti di distribuzione di The Avengers e Iron Man 3 dalla Paramount Pictures, il cui logo appare però all'inizio dei film e nel materiale promozionale; tuttavia nei titoli di coda i Walt Disney Studios Motion Pictures Group sono l'unico studio accreditato. Da allora la Disney ha distribuito tutti i film dei Marvel Studios. Nel luglio 2013 la Disney acquistò i diritti di distribuzione di Iron Man, Iron Man 2, Thor e Captain America – Il primo Vendicatore dalla Paramount. L'incredibile Hulk non è compreso a causa di un accordo tra la Marvel e la Universal che dà a quest'ultima i diritti di distribuzione del film e di ogni film futuro di Hulk.Nel febbraio 2015 la Sony Pictures Entertainment e i Marvel Studios annunciarono un accordo che avrebbe permesso a Spider-Man di apparire nel Marvel Cinematic Universe. I Marvel Studios cominciarono inoltre a esplorare altre opportunità per integrare altri personaggi del Marvel Cinematic Universe nei futuri film di Spider-Man finanziati, distribuiti e controllati dalla Sony Pictures. Nell'agosto del 2019 è stato annunciato che non è stato rinnovato l'accordo tra Sony e Marvel, per divergenze finanziarie, ma circa un mese dopo è stato raggiunto un accordo e annunciato un terzo film del Marvel Cinematic Universe con Spider-Man protagonista.


=== Televisione ===


==== Broadcast ====

Nel giugno 2010 fu creata la divisione Marvel Television con a capo Jeph Loeb. Nel luglio 2012 la Marvel cominciò a considerare di espandere il MCU in televisione dopo il successo di The Avengers, e cominciò a sviluppare insieme a Joss Whedon la serie S.H.I.E.L.D.;. la serie fu in seguito re-intitolata Agents of S.H.I.E.L.D., Nel gennaio 2014 la ABC annunciò uno spin-off di Agents of S.H.I.E.L.D., Agent Carter, e nell'ottobre 2015 la ABC ordinò il put pilot per una sitcom intitolata Damage Control. Jed Whedon, produttore esecutivo di Agents of S.H.I.E.L.D., affermò che la serie lavora in parallelo ai film: "Il nostro piano è di inserirci tra un film e l'altro e cercare di renderla un'esperienza gratificante per entrambe le parti". Jeffrey Bell, collega di Whedon, affermò che i produttori e gli sceneggiatori della serie possono leggere in anticipo le sceneggiature dei prossimi film del MCU in modo da sapere cosa accadrà, e in tal modo hanno potuto creare sin dall'inizio un piano generale fino alla terza stagione.Nel maggio 2016, dopo la cancellazione di Agent Carter, la presidente della ABC Entertainment Channing Dungey affermò che la ABC e la Marvel avrebbero continuato a collaborare per serie televisive che «siano di beneficio a entrambe le aziende». Nel novembre 2016 la Marvel e la IMAX Corporation annunciarono un accordo per realizzare la serie, Marvel's Inhumans basata sui personaggi degli Inumani. Fu annunciato che i primi due episodi della serie sarebbero stati girati interamente in formato IMAX e distribuiti nei cinema IMAX per due settimane a inizio settembre 2017. L'accordo fu proposto da IMAX alla Marvel dopo il successo ottenuto l'anno precedente dalla proiezione in IMAX della serie televisiva Il Trono di Spade. Ben Sherwood, presidente del Disney–ABC Television Group, affermò che l'accordo con IMAX rappresenta «una quadruplice vittoria: una vittoria per IMAX, una vittoria per la Marvel, una vittoria per gli ABC Studios e una vittoria per la ABC, che può lanciare uno show in maniera innovativa e catturare così l'attenzione del pubblico». Sherwood aggiunse inoltre che la ABC e la Marvel avevano collaborato per trovare la giusta data di debutto in IMAX della serie, in modo da non interferire con le uscite dei film del MCU. Ben Sherwood, presidente di Disney-ABC Television Group, affermò che la ABC aveva lavorato «molto attentamente» con i Marvel Studios per fare in modo che il debutto in IMAX della serie non vada a interferire con le uscite cinematografiche del MCU. Tuttavia la serie Marvel's Inhumans è stata cancellata subito dopo il suo debutto con la prima stagione, a differenza di Agents of S.H.I.E.L.D. che, a sorpresa, è stata rinnovata per una sesta stagione di 13 episodi che vedrà la squadra speciale coinvolta in eventi successivi all'epilogo di Avengers: Infinity War.


==== Streaming online ====
Nell'ottobre 2013 fu riportato che la Marvel era al lavoro su quattro serie televisive e una miniserie (per un totale di 60 episodi) da realizzare con un servizio di video on demand o un fornitore di prodotti via cavo, con Netflix, Amazon e WGN America interessati al progetto. Alcune settimane dopo, la Marvel e la Disney annunciarono di aver concluso un accordo con Netflix per trasmettere delle serie televisive su Daredevil, Jessica Jones, Pugno d'acciaio e Luke Cage e una miniserie sui Difensori. Il CEO della Disney Bob Iger spiegò di aver scelto Netflix come piattaforma di streaming "dopo che la Disney si è accorta che poteva usare il servizio di streaming come modo per aumentare la popolarità dei personaggi". Aggiunse inoltre che se i personaggi dovessero risultare popolari potrebbero essere portati sul grande schermo.Nell'ottobre 2014, Feige confermò che esisteva una «forte possibilità di vedere i personaggi delle serie di Netflix apparire in Avengers: Infinity War. Nel settembre 2015 Feige, parlando dei possibili riferimenti alle serie televisive nei film, affermò: «Penso sia inevitabile alla fine […] i programmi di lavoro non sempre combaciano per renderlo possibile. Per le serie è più facile. Sono più agili e svelti e producono molto più rapidamente di noi, ed è uno dei motivi principali per cui vedete le ripercussioni di Winter Soldier o Age of Ultron nello show... quando noi iniziamo un film, loro sono già a metà stagione. Quando il nostro film esce, loro stanno già programmando la stagione successiva. Per cui trovare il periodo giusto non è sempre facile. Nel luglio 2016 Loeb parlò dell'argomento, ribadendo il problema della pianificazione: «Se sto girando una serie televisiva che va avanti per sei-otto mesi, come posso fare in modo che un attore della serie sia disponibile per un film?». Loeb fece notare che questo non sarebbe un problema se si trattasse di piccole apparizioni cameo, ma spiegò che la Marvel non è interessata a cameo ed easter egg solo per fare un piacere ai fan, cosa che potrebbe far distrarre dalla storia che si sta raccontando".Nel gennaio 2016, il CCO di Netflix Ted Sarandos parlò della programmazione delle serie di Netflix, spiegando che «sono prodotte come se fossero delle produzioni cinematografiche, quindi ci sono lunghi periodi di lavorazione. In alcuni casi, quando avvengono dei crossover, diventa più difficile gestire la produzione. Non è un obiettivo far uscire più di una-due serie l'anno […] quella davvero difficile è The Defenders. Il suo piano di lavorazione determinerà molte scelte riguardo all'uscite delle nuove stagioni delle altre serie». In seguito Sarandos spiegò che Netflix avrebbe voluto diminuire i tempi di attesa tra le stagioni delle serie Marvel, ma che avrebbe sempre messo la qualità della serie prima della quantità di pubblicazioni all'anno. Inoltre affermò che Netflix era aperta a esplorare il MCU oltre la serie The Defenders, inclusi possibili crossover con le serie della ABC.Nell'agosto 2016 la Marvel Television annunciò una partnership con il servizio on demand Hulu per produrre Marvel's Runaways, basata sugli omonimi personaggi. Nel luglio 2017 Loeb commentò che, nonostante sia ambientata nel MCU, la serie non avrebbe avuto molto riferimenti agli altri prodotti del franchise, in modo da potersi concentrare sui personaggi.


==== Televisione via cavo ====
Nell'aprile 2016 Marvel Television annunciò una nuova serie per Freeform, Marvel's Cloak & Dagger, basata sugli omonimi personaggi dei fumetti, con un ordine di una stagione completa per il 2018. Il network definì la serie come una «storia d'amore di supereroi» indirizzata al pubblico dei «becomers» (fascia d'età tra i 14 e 34 anni).


=== Espansione ad altri media ===
Nel 2010 fu distribuito il primo fumetto tie-in ufficiale. Il direttore creativo della Marvel Entertainment Joe Quesada spiegò il suo piano per ampliare il MCU nei fumetti nel novembre 2014, affermando che "per i 'non iniziati' i fumetti del MCU saranno delle storie ambientante nella continuity cinematografica. "Non saranno necessariamente degli adattamenti diretti dei film, ma forse qualcosa che è accaduto fuori dallo schermo o che è stato solo menzionato nel film, e noi racconteremo quella storia... i ragazzi coinvolti nei film saranno coinvolti anche in queste storie. Non è che uno dei nostri autori vede il film e ha un'idea per il fumetto. No, queste storie vengono da molto in alto. Kevin Feige è coinvolto direttamente e in alcuni casi gli stessi sceneggiatori dei film sono coinvolti... hanno queste idee e le danno a qualcuno dei nostri autori oppure le scrivono loro direttamente".Nell'agosto 2011 la Marvel annunciò una serie di cortometraggi direct-to-video chiamati Marvel One-Shots. Il co-produttore Brad Winderbaum affermò: «È divertente sperimentare con nuovi personaggi e nuove idee, ma più importante è per noi espandere il MCU e raccontare storie che esistono al di fuori delle trame dei film». Ogni cortometraggio è costruito in modo da dare più informazioni su un personaggio o su un evento visto nei film.Nel marzo 2015 il vicepresidente della sezione animazione della Marvel, Cort Lane, affermò che sono in sviluppo dei tie-in d'animazione del MCU. Nel luglio seguente, i Marvel Studios firmarono un accordo con Google per produrre il finto telegiornale WHIH Newsfront with Christine Everhart, composto da una serie di video su YouTube usati come marketing virale per promuovere i film del MCU. Nel dicembre 2016 fu annunciata una webserie in sei parti, Agents of S.H.I.E.L.D.: Slingshot, incentrata sul personaggio di Elena "Yo-Yo" Rodriguez interpretato da Natalia Cordova-Buckley e ambientata poco prima della quarta stagione di Agents of S.H.I.E.L.D.


=== Pratiche commerciali ===
I Marvel Studios hanno sviluppato delle specifiche prassi aziendali per creare il loro universo condiviso, tra cui scegliere filmmaker considerati "inconsueti" dati i loro precedenti lavori. Feige spiegò tale scelta affermando: «Non devi aver diretto un film enorme e pieno di effetti speciali per fare un film enorme e pieno di effetti speciali per noi. Devi aver fatto qualcosa di unico e singolare», aggiungendo: "Ci è andata bene quando abbiamo scelto persone [come Jon Favreau, Joss Whedon, Kenneth Branagh e i fratelli Russo], che hanno fatto dei film molto molto buoni. Molto raramente uno di questi film è un grande blockbuster di supereroi". Quando devono ingaggiare un regista, i Marvel Studios solitamente hanno già un'idea di quello che vogliono, idea che viene presentata ai potenziali registi nel corso di diversi incontri, nei quali l'idea viene discussa e sviluppata; "e se nel corso di tre o quattro o cinque incontri [i registi] riescono a migliorare l'idea che gli avevamo proposto all'inizio, solitamente ottengono il lavoro".Joe e Anthony Russo, parlando del processo grazie al quale hanno ottenuto la regia di Captain America: The Winter Soldier, spiegarono di essersi incontrati con lo studio quattro volte nel giro di due mesi, "entrando ogni volta sempre più nello specifico riguardo alla nostra visione del film", mettendo insieme "spezzoni di altri film, storyboard, pagine di sceneggiatura. Abbiamo realizzato un libro di 30 pagine in cui c'era scritto tutto quello che avremmo voluto fare con il personaggio, dal tema del film all'atmosfera allo stile di combattimento, a ciò che ci piaceva del personaggio e ciò che non ci piaceva". In questo modo, una volta assunti, "il film era già pronto".

Quando lo studio ingaggiò Kenneth Branagh e Joe Johnston per dirigere Thor e Captain America - Il primo Vendicatore, si assicurò che entrambi i registi fossero aperti all'idea di un universo condiviso, e che avrebbero dovuto includere delle scene di preparazione al film degli Avengers. Joe Russo affermò: "È questa la cosa bella di inserire collegamenti a un universo più grande. 'Cosa possiamo preparare per il futuro?' Continui a pensare idee che non influiranno solo sul tuo film, ma che potrebbero avere conseguenze anche in altri film... è una sorta di tappeto di sceneggiatori e registi che lavorano insieme per creare questo universo". Anthony Russo aggiunse: "La cosa interessante riguardo al MCU, allo stesso modo dei fumetti, è che si tratta di un universo inter-connesso molto vasto, in cui i personaggi avranno le loro ascese e le loro cadute, e passeranno la responsabilità ad altri personaggi. Con il proseguimento dell'universo cinematografico, cominci a vedere che questo universo adotta lo stesso schema dell'universo dei fumetti, in cui alcuni personaggi dicono addio e altri prendono il loro posto. Il modo in cui avviene questo passaggio di responsabilità è parte del divertimento".
I Marvel Studios inoltre stipulano dei contratti per più film con gli attori, tra cui Samuel L. Jackson che nel 2009 firmò un contratto "senza precedenti" per nove film. Nel luglio 2014 Feige spiegò che lo studio fa firmare contratti per più film a tutti gli attori, di norma per tre film o più. I contratti degli attori prevedono inoltre una clausola che permette alla Marvel di usare fino a tre minuti di una performance di un attore da un film all'altro come "materiale di collegamento". Alla Marvel Television, attori come Charlie Cox (Matt Murdock / Daredevil in Daredevil) e Adrianne Palicki (Bobbi Morse in Agents of S.H.I.E.L.D.) sono contrattualmente obbligati ad apparire in un film Marvel se gli venisse chiesto.Nell'agosto 2012, Joss Whedon firmò un contratto di esclusiva con la Marvel fino al giugno 2015 per "contribuire creativamente" ai film della Fase Due e per sviluppare la prima serie televisiva del MCU. Nel marzo 2013, Whedon spiegò le sue responsabilità come supervisore, affermando: "Conosco quello a cui Kevin [Feige] vuole arrivare e quello che vuole fare, leggo le sceneggiature, guardo il montaggio, parlo con i registi e gli sceneggiatori e do la mia opinione. Occasionalmente ci può essere qualche riscrittura". I fratelli Russo e gli sceneggiatori Christopher Markus e Stephen McFeely, parlando del processo per arrivare ad Avengers: Infinity War, affermarono di parlare "con i registi e gli sceneggiatori degli altri film della Fase Tre su base quasi settimanale, per essere sicuri che tutto sia al posto giusto", e spiegarono che c'è una "linea rossa da Winter Soldier, attraverso Civil War fino a Infinity War, e che film come Doctor Strange e Thor: Ragnarok sarebbero serviti per preparare il terreno per il culmine di Infinity War. Similmente Marco Ramirez, showrunner della serie televisiva The Defenders, si consultò con gli showrunner delle serie televisive individuali di Netflix, facendo leggere loro le sceneggiature degli episodi e chiedendo suggerimenti e consigli su come gestire i personaggi. Nell'aprile 2017, James Gunn annunciò che oltre a scrivere e dirigere Guardiani della Galassia Vol. 3 avrebbe lavorato con Feige per supervisionare i film dell'universo "cosmico" dei Marvel Studios.


== Film ==


== Serie televisive ==


== Marvel One-Shots ==


== Webserie ==


== Personaggi e interpreti ==

Legenda

Questa tabella include i personaggi e/o gli attori che sono apparsi in più media del franchise.
Una cella grigia indica che il personaggio non appare in quel medium.


== Accoglienza ==


=== Impatto culturale ===

Nel settembre 2014 l'Università di Baltimora annunciò un nuovo corso incentrato sul Marvel Cinematic Universe, insegnato da Arnold T. Blumberg; il corso "Media Genres: Media Marvels" esamina "il modo in cui la serie della Marvel di film e serie televisive interconnessi, oltre ad altri media e a riferimenti a fumetti e al monomito di Joseph Campbell sul viaggio dell'eroe, offre un importante sguardo sulla cultura moderna", oltre ai tentativi della Marvel di "stabilire un fattibile universo di trame, personaggi e storie secondarie".


=== Impatto sugli altri studios ===
In seguito all'uscita di The Avengers, Tom Russo di Boston.com notò che, a parte novità occasionali come Alien vs. Predator (2004), l'idea di un universo condiviso non era mai stata sperimentata ad Hollywood. Negli anni, il modello creato dai Marvel Studios è stato replicato dagli altri studios cinematografici che possiedono i diritti di altri personaggi dei fumetti. Nell'aprile 2014 Tuna Amobi, un analista di Standard & Poor's Equity Research Services, affermò che negli ultimi anni gli studios di Hollywood hanno cominciato a pianificare dei "mega-franchise" che si sviluppano negli anni, invece di lavorare su un blockbuster alla volta. Amobi aggiunse: "Un sacco di questi supereroi erano in disparte a prendere polvere. La Disney ha dimostrato che questo approccio può essere una miniera d'oro". Tuttavia Doug Creutz, analista per Cowen and Company, affermò che con l'arrivo di altri studios e di altri mega-franchise, l'attrazione del pubblico diminuirà col tempo: "Se la Marvel farà due o tre film all'anno, e la Warner Bros. farà minimo un film ogni anno, e la Sony farà un film all'anno, e anche la Fox farà lo stesso, riusciranno a sopravvivere in uno scenario del genere? Io non ne sono sicuro".


==== 20th Century Fox ====
Nel novembre 2012 la 20th Century Fox annunciò di voler creare un proprio universo condiviso con le proprietà Marvel in loro possesso, tra cui i Fantastici Quattro e gli X-Men, e Mark Millar fu assunto come supervisore. Millar spiegò: "Alla Fox hanno pensato 'Abbiamo tra le mani diverse cose fantastiche. È un altro lato dell'universo Marvel. Proviamo a dare un po' di coerenza'. Quindi mi hanno chiamato per supervisionare tutto questo. Per incontrarmi con gli sceneggiatori e i registi e suggerire loro nuove idee e nuove proprietà con cui lavorare". Tuttavia nel maggio 2014 Simon Kinberg, sceneggiatore di Fantastic 4 - I Fantastici Quattro, affermò che il film non è ambientato nello stesso universo degli X-Men, spiegando che "In nessuno dei film degli X-Men c'è un riferimento a un gruppo come i Fantastici Quattro, e i Fantastici Quattro hanno dei poteri, per cui sarebbe complicato per loro vivere in un mondo pieno di mutanti […] No, vivono in universi separati". Nel luglio 2015 Bryan Singer rivelò che un possibile crossover tra Fantastici Quattro e X-Men sarebbe dipeso dall'accoglienza di Fantastic 4 - I Fantastici Quattro e X-Men - Apocalisse. Il 14 dicembre 2017 viene ufficializzata l'acquisizione da parte della Disney di diverse proprietà di 20th Century Fox, tra cui I Fantastici 4 e gli X-Men, che entreranno a far parte del Marvel Cinematic Universe.


==== Sony Pictures ====
Nel novembre 2013, la co-presidente della Sony Pictures Amy Pascal annunciò che lo studio aveva intenzione di espandere l'universo creato con la serie The Amazing Spider-Man, con degli spin-off incentrati sui personaggi di supporto dei film di Spider-Man, affermando: "Accederemo all'intero universo di personaggi di Spider-Man della Marvel". Il direttore della Sony Pictures Michael Lyndon aggiunse: "Abbiamo l'ambizione di creare un universo più grande intorno a Spider-Man". Nel dicembre 2013 la Sony annunciò i film su Venom e sui Sinistri Sei, entrambi ambientati nell'universo di The Amazing Spider-Man.Tuttavia nel febbraio 2015, la Sony Pictures e i Marvel Studios, annunciarono un nuovo reboot del franchise di Spider-Man, con un nuovo film co-prodotto da Feige e Pascal previsto per il 28 luglio 2017. Il nuovo film di Spider-Man sarà ambientato nel MCU e sarà prodotto, distribuito, controllato e supervisionato dalla Sony Pictures. In seguito all'annuncio, i sequel di The Amazing Spider-Man sono stati cancellati, mentre gli spin-off su Venom e i Sinistri Sei sono "ancora in sviluppo" senza il coinvolgimento di Feige. Nel marzo 2016 la Sony Pictures ha nuovamente messo in sviluppo il film di Venom, uscito nell'ottobre 2018, per iniziare un nuovo franchise, il Sony Pictures Universe of Marvel Characters.


== Altri media ==


=== Speciali televisivi ===
Nel marzo 2014 la ABC ha trasmesso uno speciale di un'ora intitolato Marvel Studios: Assembling a Universe, dedicato alla storia dei Marvel Studios e alla creazione del Marvel Cinematic Universe. Lo speciale è stato poi incluso nell'edizione home video della prima stagione di Agents of S.H.I.E.L.D. Nel novembre 2014, in occasione dei 75 anni della Marvel Comics, la ABC ha trasmesso Marvel 75 anni: Da Pulp a Pop! (Marvel 75 Years: From Pulp to Pop!), uno speciale condotto da Emily VanCamp, interprete dell'Agente 13 nei film di Captain America. A novembre 2019, Disney+ ha annunciato che la piattaforma di streaming includerà Expanding the Universe, uno speciale che presenta uno sguardo alle serie televisive del MCU originali per Disney+, con interviste e concept art.


=== Libri ===
Nel settembre 2015 la Marvel annunciò il Guidebook to the Marvel Cinematic Universe, una serie di guide dedicate ai film del MCU. Ogni guida, contenente informazioni sui film, immagini e approfondimenti sulle differenze tra film e fumetto, è curata da Mike O'Sullivan e dal team dell'Official Handbook of the Marvel Universe, con copertine disegnate da Mike Del Mundo e Pascal Campion. Le guide, Guidebook to the Marvel Cinematic Universe: Marvel's Iron Man, Guidebook to the Marvel Cinematic Universe: Marvel's Incredible Hulk / Marvel's Iron Man 2, Guidebook to the Marvel Cinematic Universe: Marvel's Thor, Guidebook to the Marvel Cinematic Universe: Marvel's Captain America: The First Avenger e Guidebook to the Marvel Cinematic Universe: Marvel's The Avengers sono state pubblicate mensilmente da ottobre 2015 a febbraio 2016.


=== Attrazioni ===
In seguito all'acquisizione da parte della Disney, i film dei Marvel Studios hanno cominciato a essere pubblicizzati all'attrazione "Innoventions" di Tomorrowland, a Disneyland. In occasione dell'uscita di Iron Man 3 è stata presentata la mostra Iron Man Tech Presented by Star Industries, in cui sono state esposte diverse armature di Iron Man. È stato inoltre presentato un simulatore chiamato "Become Iron Man", basato su una tecnologia simile a Kinect. Nel videogioco Paul Bettany riprende la voce di J.A.R.V.I.S. In occasione dell'uscita di Thor: The Dark World è stata creata la mostra Thor: Treasures of Asgard, mentre per Captain America: The Winter Soldier è stata realizzata la mostra Captain America: The Living Legend and Symbol of Courage.Da maggio a settembre 2017 alla Queensland Gallery of Modern Art verrà organizzata la mostra "Marvel: Creating the Cinematic Universe", che userà "artwork originali, scenografie dai film, costumi e immagini in movimento per portare in vita le connessioni del Marvel Cinematic Universe", dando risalto agli artisti che lavorano agli storyboard, al design dei personaggi e agli effetti visivi del franchise.


==== Avengers S.T.A.T.I.O.N. ====
Nel maggio 2014, al Discovery Times Square Center, ha aperto l'attrazione Avengers S.T.A.T.I.O.N., in cui sono esposti oggetti di scena dei film e repliche dei set; Titus Welliver riprende il ruolo dell'agente Felix Blake. L'esibizione è stata chiusa nel settembre 2015.L'attrazione è stata aperta anche in Corea del Sud, in Francia e a Las Vegas. L'attrazione di Las Vegas comprende informazioni aggiornate sui personaggi per includere i film distribuiti dopo la chiusura dell'attrazione di New York, e vede Cobie Smulders riprendere il ruolo di Maria Hill.


==== Guardians of the Galaxy – Mission: Breakout! ====
Al San Diego Comic-Con 2016 fu annunciato che la Tower of Terror di Disney California Adventure sarebbe stata sostituita con una nuova attrazione, Guardians of the Galaxy – Mission: Breakout!. Chris Pratt, Zoe Saldana, Dave Bautista e Benicio del Toro riprendono i ruoli di Star-Lord, Gamora, Drax e il Collezionista dai film dei Guardiani della Galassia. L'attrazione è aperta al pubblico dal 27 maggio 2017.


=== Lego Marvel's Avengers ===
Il videogioco LEGO Marvel's Avengers è incentrato sugli eventi di The Avengers e Avengers: Age of Ultron. Il gioco contiene inoltre un livello dai film: Captain America: Il primo Vendicatore, Iron Man 3, Thor: The Dark World e Captain America: The Winter Soldier, oltre a numerosi riferimenti ad altri personaggi e luoghi del MCU. La maggior parte dei dialoghi del gioco sono ripresi direttamente dai film, anche se diversi attori, tra cui Hayley Atwell, Clark Gregg, Colbie Smulders e Micheal Peña, hanno registrato nuovo materiale appositamente per il videogioco. DLC del videogioco aggiungono materiale e personaggi da Ant-Man, Captain America: Civil War e Agents of S.H.I.E.L.D. Il videogioco è stato pubblicato su diverse piattaforme il 27 gennaio 2016. L'universo di questo gioco è staccato ma simile al MCU e non deve essere confuso con quello di LEGO Marvel Superheroes e LEGO Marvel Superheroes 2 il quale è una continuità a sé (Terra-13122).


== Note ==


== Altri progetti ==

 Wikiquote contiene citazioni di o su Marvel Cinematic Universe
 Wikimedia Commons contiene immagini o altri file su Marvel Cinematic Universe


== Collegamenti esterni ==
Marvel Cinematic Universe Wiki su Wikia
Marvel Cinematic Universe su Rotten Tomatoes
Infografica sul Marvel Cinematic Universe su CNET