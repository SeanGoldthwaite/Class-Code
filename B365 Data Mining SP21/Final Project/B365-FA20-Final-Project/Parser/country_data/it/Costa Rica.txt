La Costa Rica o Costarica, ufficialmente Repubblica di Costa Rica (in spagnolo República de Costa Rica), è uno Stato dell'America centrale. Includendo l'area insulare (Isola del Cocco), si estende per 51.100 chilometri quadrati e nel 2019 aveva una popolazione di 5 047 561 abitanti. La capitale San José conta 1 401 900 abitanti.
La Costa Rica è situata fra gli 8° 03' e gli 11° 13' di latitudine nord e gli 82° 32' e gli 85° 57' di longitudine ovest. Confina a nord con il Nicaragua, a est con il mar dei Caraibi e Panama, a sud e a ovest con l'oceano Pacifico.
Le coste si estendono per 1 228 chilometri dei quali 1 016 si affacciano sul versante del Pacifico e 212 sul mare dei Caraibi. La costa pacifica è caratterizzata da numerosi promontori e penisole che danno luogo a golfi e baie, spiagge di sabbia bianca che hanno favorito l'installazione, seppure in maniera non aggressiva per l'ambiente, di infrastrutture turistiche. La costa atlantica, al contrario, sebbene sia più regolare, è meno adatta allo sviluppo del turismo balneare.
La Costa Rica è una repubblica presidenziale. La lingua più usata è lo spagnolo, ufficialmente plurilingue a partire dal governo di Luis Guillermo Solís. La nazione è stata classificata al primo posto per la felicità media della popolazione nella classifica della graduatoria Happiness in nations 2000-2009.


== Storia ==
L'origine della colonizzazione umana della Costa Rica risale presumibilmente al periodo delle glaciazioni del Pleistocene, quando probabilmente lo stretto di Bering si congelò e iniziarono le prime migrazioni dal continente eurasiatico.
I primi abitanti si dedicavano alla caccia, alla pesca e alla raccolta dei frutti, ma ben presto si andarono sviluppando due tipi di agricoltura di sussistenza: la prima basata sulla coltivazione dei tuberi (yuca) e l'altra, che prevalse nell'area centroamericana, basata sulla coltivazione del mais e dei fagioli. Grazie a questo tipo di coltivazioni fioriscono nel continente americano le tre grandi civiltà Maia, Azteca (Messico, Guatemala) e Inca (Perù).


=== La scoperta ===
La scoperta europea della Costa Rica avvenne nel 1502 a opera di Cristoforo Colombo che la battezzò Castilla del Oro (Castiglia d'oro) durante il suo quarto viaggio. Ma la prima penetrazione nell'interno ebbe luogo soltanto nel 1563, quando Juan Vásquez de Coronado conquistò il Paese e fondò la città di Cartago, capoluogo della Costa Rica fino al 1823, mentre già nel 1519-20 G. de Espinosa e Juan Ponce de León avevano esplorato la costa del Pacifico.


=== Colonia spagnola ===
Nel 1540 la Costa Rica fu definita nella sua costituzione territoriale che coincise con il governatorato di Cartago, che a sua volta faceva parte della Capitaneria generale del Guatemala (Capitanía General de Guatemala).


=== Indipendenza ===
L'indipendenza del Messico coinvolse tutti i Paesi dell'America centrale, che il 15 settembre 1821 proclamarono la loro indipendenza. I liberali centroamericani, riuniti in assemblea costituente a Città del Guatemala il 5 giugno 1823, non accettarono l'unione con il Messico; il 1º luglio successivo nacque la federazione delle Province Unite dell'America Centrale, scioltasi nel 1839. Ne seguì una guerra conclusasi soltanto nel 1842.Nel 1855 e 1856 tutta la regione fu invasa dai filibustieri statunitensi di William Walker; furono necessarie due battaglie, la prima a Santa Rosa (Guanacaste) e la seconda a Rivas (Nicaragua), per liberare il territorio.


=== Storia contemporanea ===
La Costa Rica ha abolito l'esercito nel 1949 dopo la guerra civile. È stato il primo Paese senza un esercito. La Costa Rica è sede della Corte interamericana dei diritti umani e sede dell'Università per la Pace delle Nazioni Unite.
Nel 1986 viene eletto presidente Óscar Arias Sánchez, che vara un piano di pace centroamericano; riceverà per questo il Premio Nobel per la pace. Arias Sánchez è stato rieletto presidente, a 20 anni dal suo primo mandato, nelle elezioni svoltesi il 5 febbraio 2006. Il 7 febbraio 2010 viene eletta presidente la politologa Laura Chinchilla Miranda, diventando così la prima donna a svolgere questa carica in Costa Rica.
Il 5 settembre 2012 la Costa Rica viene colpita da un violento terremoto.


== Geografia ==


=== Morfologia ===
Il monte più alto è il Cerro Chirripó che raggiunge i 3 820 m s.l.m.


==== Monti ====
Blanco (3 554 m)
Cerro Chirripó Grande
Chirripó (3 820 m)
Cordigliera di Guanacaste
Cordigliera di Talamanca
Kamok (3 549 m)
Cordigliera di Tilarán
Cordigliera Vulcanica Centrale
Terbi (3 761 m)


==== Vulcani ====
Il più attivo dei vulcani della Costa Rica è l'Arenal che emette costantemente gas e vapori.

Arenal (1 657 m) – attivo
Barba (2 604 m)
Irazú (3 431 m) – ultima eruzione 1963/1965
Miravalles (2 028 m)
Orosí (1 487 m)
Poás (2 704 m) – attivo
Rincón de la Vieja (1 916 m) – ultima eruzione 2000
Tenório (1 920 m)
Turrialba (3 329 m)


=== Idrografia ===
Il sistema idrografico nazionale è formato da fiumi brevi, ma di portata relativamente elevata; il paese ottiene da questi l'80% dell'elettricità. Nel 2015 è stato eletto il paese più verde al mondo, poiché l'unico ad averne prodotta il 100% tramite risorse rinnovabili.
I maggiori corsi d'acqua sono in parte navigabili.


==== Fiumi ====
Cansas
Diquis
Río Corobicí
Rio Grande
Reventazón
San Juan
Sarapiquí
Tempisque


==== Lagune ====
Laguna de Arenal


=== Oceani ===
Oceano Atlantico
Oceano Pacifico


=== Mari ===
Mar dei Caraibi


=== Isole ===
Caño
Cocco
Chira


=== Clima ===
Clima tropicale, temperato nella Valle Centrale (Valle Central/Meseta Central), dove vivono i 3/4 della popolazione. Di giorno le temperature possono superare i 30 °C, di notte superano di poco i 20 °C.


== Popolazione ==
Secondo le stime della Banca Mondiale, nel 2013 la popolazione della Costa Rica era di 4.872.000 abitanti circa, con una densità di 95,34 abitanti per km².


=== Demografia ===

A luglio 2011 la popolazione stimata era di 4 576 562 abitanti circa: come si evidenzia dal grafico, è in costante crescita.


=== Etnie ===
L'89% della popolazione è composta da bianchi di origine europea, il 6% da meticci (tra spagnoli e amerindi), il 2% da neri, il 2% da cinesi e l'1% da amerindi.
Nel 1821 erano presenti circa 800 000 abitanti. Da allora l'immigrazione europea, principalmente spagnola, ha contribuito all'aumento e alla multietnicità della popolazione. A causa delle politiche antisemite del regno spagnolo, molti marranos (ebrei convertiti) si sono trasferiti qui, dando origine alla seconda comunità ebraica dell'America Latina dopo quella argentina.
L'immigrazione italiana, in particolare alla fine del XIX secolo, aiutò a costruire il Teatro Nacional (Teatro Nazionale) e parte della ferrovia dell'Atlantico. Il primo sciopero in Costa Rica fu organizzato da italiani. 
San Vito di Coto Brus è la principale città fondata da italiani. L'immigrazione europea (dall'Italia, Francia, Inghilterra e Germania) fu intensa, così come quella americana (dagli Stati Uniti d'America, Nicaragua, Colombia e Cile), e contribuì allo sviluppo del Paese.


=== Lingue ===
La lingua ufficiale è lo spagnolo. Nel Paese si riscontrano due accenti diversi: uno, il più diffuso, può essere definito l'accento costaricano standard; l'altro, detto nicoyano, dalla penisola a nord-ovest del Paese, è molto simile a quello nicaraguense. Una delle principali differenze tra lo spagnolo parlato in Costa Rica rispetto a quello usato in molti altri Stati è rappresentata dal fatto che il fonema /r/ è realizzato come un'apicoalveolare vibrante sonora multipla all'inizio di parola e anche all'interno, ma solo quando è doppio, e quindi suona più simile alla pronuncia inglese o siciliana. Il dialetto locale (e anche la popolazione del Paese) viene spesso definito tico per l'uso eccessivo dei diminutivi.La lingua inglese è abbastanza conosciuta. Un caso particolare è costituito dai discendenti di alcuni immigrati giamaicani nella Provincia di Limón, che, giunti nel Paese nel XIX secolo, portarono un dialetto inglese evolutosi poi nella lingua creola nota come mekatelyu, che si potrebbe definire come una combinazione di inglese giamaicano (patois) con spagnolo costaricano.


=== Religione ===
La religione ufficiale del Paese, in base alla Costituzione del 1949, è il cattolicesimo: i cattolici rappresentano il 70,5% della popolazione e, secondo uno studio dell'Università della Costa Rica, solo il 45% è praticante. Il 13,8% è protestante, l'11,3% non dichiara alcuna appartenenza religiosa.
Il movimento rastafari è molto diffuso, soprattutto nella Valle Centrale e nella Provincia di Limón. Sebbene molti pratichino questa fede e siano realmente credenti, altri la intendono soltanto come una moda oppure uno stile di vita.La comunità ebraica è insediata soprattutto nella capitale, concentrata nella zona del parco di La Sabana, dove è presente una sinagoga. A seguito di un'immigrazione recente (seppure modesta) dall'Asia, si sono diffuse anche altre religioni, tra cui l'islam, il bahaismo, l'induismo e soprattutto il buddhismo (quest'ultimo praticato dalla comunità cinese). Insieme coinvolgono il 4,3% della popolazione.

Cristiani: 84,3%
Cattolici: 70,5%
Protestanti: 13,8%
Atei o agnostici: 11,3%
Altri: 4,3%
Musulmani
Bahá'í
Induisti
Buddisti


== Ordinamento dello Stato ==


=== Suddivisione amministrativa ===
La Costa Rica è suddivisa in 7 province, a loro volta divise in 81 cantoni, e questi in 459 distretti.


==== Province ====
Le province della Costa Rica sono 7:


=== Città principali ===


=== Istituzioni ===
Il potere esecutivo è esercitato dal presidente eletto ogni 4 anni.
Il potere legislativo è esercitato dall'Assemblea Legislativa (57 membri) che viene eletta ogni 4 anni.
Attualmente la Costa Rica è uno stato pacifico e democratico che vive una delle situazioni più stabili sia politicamente sia economicamente in tutta l'America Latina.


==== Ordinamento scolastico ====
Tasso di alfabetizzazione: 96%.
Studenti universitari: 88.324.
Obbligo scolastico fino a 15 anni.


==== Forze armate ====
La Costa Rica non ha forze armate, per una precisa scelta di opportunità politica ed economica: nel 1949, dopo la guerra civile, ha abolito l'esercito e nel 1983 ha dichiarato la sua posizione di neutralità.
La rinuncia al possesso di una forza militare ha permesso l'indirizzamento delle risorse in altri settori. Questo ha comportato un alto tasso di sviluppo umano, una discreta dotazione di opere pubbliche e la preservazione del patrimonio faunistico e floristico: una notevole parte del territorio (27,9%) è dichiarata parco nazionale. 
Come effetto dello sviluppo si notano gli alti livelli di alfabetizzazione (oltre il 95%) e un buon servizio sanitario pubblico.
Fatto non trascurabile: l'assenza di un ceto militare ha prodotto una notevole stabilità politica nel paese (è uno dei pochi stati dell'intero subcontinente a non aver avuto colpi di stato negli ultimi decenni). La dismissione delle forze armate, con la conseguente vendita dell'arsenale, ha contribuito però a acuire l'instabilità delle nazioni confinanti. Armamenti furono venduti in Guatemala, El Salvador e a gruppi ribelli del Nicaragua.La sola forma istituzionale definibile come “armata” è dedicata a compiti di polizia civile, guardie di frontiera, sorveglianza dei parchi naturali, ordine pubblico, scuole.


== Politica ==


=== Politica interna ===
Il presidente attuale è Carlos Alvarado Quesada, del Partito Azione Cittadina, in carica dall'8 maggio 2018.
La condivisione delle linee di politica economica tra i due maggiori partiti è la proiezione di una linea di dominante pragmatismo con cui si cerca di superare le pur presenti ineguaglianze tra i ceti sociali.


=== Politica estera ===
La Costa Rica internazionalmente si mantiene neutrale, ma allo stesso tempo riconosce le minoranze nel mondo. Riconosce come stati il Kosovo (fu addirittura la prima nazione a riconoscerlo), il Sahara occidentale, la Palestina. Nel giugno 2007, dopo quasi 50 anni di relazioni diplomatiche, la Costa Rica ha spostato il suo ambasciatore da Taipei (Taiwan) a Pechino (Repubblica Popolare Cinese) cessando ogni rapporto con la Repubblica di Cina.


== Economia ==
Un tempo l'economia nazionale si basava sulle ricchezze agricole, oggi è invece prevalentemente indirizzata alle esportazioni di prodotti non tradizionali (tra i quali l'elettronica), il tessile e il biomedico, l'agricoltura (che pesa solo per l'8%) con banane e ananas, di cui è il secondo produttore mondiale, caffè di alta qualità e i servizi (call-center, software, banche ecc.). Le esportazioni nel 2006 ammontavano a circa 7 miliardi di dollari. La povertà riguarda circa il 18% della popolazione.


== Ambiente ==
Il 27,0% del territorio è protetto.


=== Flora ===

Il territorio è abbondantemente coperto da una ricca foresta tropicale.
Si può trovare la più vasta varietà di orchidee del mondo.


=== Fauna ===
La Costa Rica ha una fauna straordinaria: 864 specie di uccelli (quasi il dieci per cento delle specie del mondo), 250 specie di mammiferi, di cui più o meno la metà sono pipistrelli, 230 specie di rettili, 215 specie di anfibi e 1522 specie di pesci. Sono inoltre presenti 4 specie di scimmie.


== Cultura ==


=== Arte ===


=== Pittura e scultura ===
L'arte precolombiana della Costa Rica mostrò tutto il suo splendore soprattutto nella scultura e nell'oreficeria.La scultura più diffusa fu quella in pietra e lo stile si differenziò a seconda della zona: nella penisola di Nicoya prevalse la produzione di figure umane grandi, curate particolarmente nel viso, oppure scolpite in bassorilievo, oppure ancora in forma duale, caratterizzata dalla raffigurazione da un lato di un animale ritenuto uno spirito guida; nella zona atlantica si impose il gusto realistico, manifestato in statuette raffiguranti azioni musicali o religiose e nelle maschere da cerimonia. Di notevole interesse fu anche la realizzazione di pietre tombali e degli utensili di pietra vulcanica utilizzati per la macinazione del mais, alcuni dei quali, per la raffinatezza e la bellezza estetica, appaiono più oggetti scultorei che funzionali.
Caratteristica della penisola di Nicoya è la grande produzione di pendenti in giadeite e altre pietre verdi, sviluppatasi tra il 500 a.C. e il 700 d.C. circa.
Anche la produzione ceramica presentò una certa varietà stilistica, pur nell'ambito di un'influenza dell'arte maya. Le decorazioni policrome dei vasi variarono da temi geometrici a quelli zoomorfi.
Utilizzando la tecnica della cera perduta, gli artigiani dell'antichità realizzarono monili in oro, rame e in lega.


=== Patrimoni dell'umanità ===
Ben quattro siti della Costa Rica sono stati inseriti nella Lista dei patrimoni dell'umanità dell'UNESCO:

Cordigliera di Talamanca - Parco internazionale La Amistad (1983-1990)
Parco nazionale Isola del Coco (1997-2002)
Area di conservazione Guanacaste (1999-2004)
Insediamenti pre-colombiani con le sfere di pietra dei Diquis (2014)


=== Letteratura ===


==== Poesia ====
Tra gli scrittori della Costa Rica si ricorda il poeta José María Zeledón Brenes (1877-1949).


=== Musica ===
In ambito musicale ricordiamo, per il genere pop latino, Cecilia Gayle, cantante costaricana ma naturalizzata italiana, interprete di vari album tra cui El Pam Pam (1998).


== Scienza e tecnologia ==


=== Costa Rica nello spazio ===
2 aprile 2018: viene lanciato Irazú, il primo satellite costaricano nello spazio.


== Sport ==


=== Calcio e calcio a 5 ===
 Selezione Nazionale di Calcio
 Selezione Nazionale di Calcio a 5La Nazionale di calcio della Costa Rica ha raggiunto, nel corso degli anni, buoni risultati: è stata, tra l'altro, per ben tre volte Campione nella CONCACAF Gold Cup.


=== Nuoto ===
Ottimi risultati sono stati raggiunti dalla campionessa Claudia Poll, quattro volte oro mondiale ai Campionati mondiali di nuoto in vasca corta
Ai Giochi olimpici di Atlanta 1996 Claudia Poll fu, inoltre, vincitrice del primo oro olimpico per il suo paese.


=== Altri sport ===
È molto presente il surf: con longboard e con bodyboard, praticato non solo dai turisti che accorrono da tutto il mondo per gli svariati beachbreak presenti in tutta la costa, ma anche e soprattutto dai locali.


== Tradizioni ==


=== Gastronomia ===
I piatti tipici della Costa Rica sono il gallo pinto (gallo colorato), piatto a base di riso colorato e fagioli neri, e il casado (sposato), una mescolanza di carne o pesce, verdure, legumi, riso e plàtano (banana amilacea da cottura) fritto.
Di norma il pinto si mangia la mattina, gli ingredienti sono naturali ed è semplice da preparare. È usato il riso a chicco lungo e fragrante e fagioli mescolati con una salsa; si può avere il pinto con uovo (huevo) o anche con carne in salsa. Come contorno è servito platano fritto o bollito, un frutto di aspetto simile alla banana, ma di gusto e consistenza molto diverse.
Il casado, che si mangia a pranzo, a differenza del pinto viene servito con i fagioli separati dal riso; può essere aggiunta anche della pasta. Nel casado si trova l'insalata tagliata a fili, con pezzi di pesce o carne, a scelta.
Come bevande si possono ordinare molti "batido" di frutta fresca come tamarindo, papaya, guanabana, anguria, che possono essere preparati o con acqua o con latte.
I piccoli ristoranti in cui provare le pietanze tipiche sono chiamati "Soda".


=== Festività ===
Nel Guanacaste, una regione a nord-ovest del Paese, durante il Venerdì Santo si celebra la "Lagarteada". Questa celebrazione va avanti da più di 150 anni ed è la più grande caccia al coccodrillo. Questa festa è stata vietata dal 2019.


== Galleria d'immagini ==

		
		
		
		
		


== Curiosità ==
Nei libri di Michael Crichton Jurassic Park e Il mondo perduto la Costa Rica viene raffigurata in modo completamente diverso da come è realmente.
Ad esempio, nella vicenda è coinvolta una fantomatica Guardia nazionale armata di elicotteri, mezzi da guerra e addirittura di gas nervino.
Nella realtà il Paese non dispone di alcuna forza armata, ma solo di un corpo di polizia usato per funzioni di ordine pubblico.


== Note ==


== Altri progetti ==

 Wikiquote contiene citazioni sulla Costa Rica
 Wikinotizie contiene notizie di attualità sulla Costa Rica
 Wikimedia Commons contiene immagini o altri file sulla Costa Rica
 Wikivoyage contiene informazioni turistiche sulla Costa Rica


== Collegamenti esterni ==

 Sito ufficiale, su visitcostarica.com. 
 Costa Rica, in Dizionario di storia, Istituto dell'Enciclopedia Italiana, 2010. 
(IT, DE, FR) Costa Rica, su hls-dhs-dss.ch, Dizionario storico della Svizzera. 
(EN) Costa Rica, su Enciclopedia Britannica, Encyclopædia Britannica, Inc. 
(EN) Costa Rica, su The Encyclopedia of Science Fiction. 
(EN) Costa Rica, in Catholic Encyclopedia, Robert Appleton Company. 
(ES) Casa Presidencial sito ufficiale presidenziale, su casapres.go.cr.
(ES) Testo della Costituzione della Costa Rica, su pdba.georgetown.edu. URL consultato il 3 febbraio 2010.
 Museo d'Arte Contemporanea Italiana in America - San Josè (Costa Rica), su museomacia.org.
Scheda di Costarica dal sito Viaggiare Sicuri - Sito curato dal Ministero degli Esteri e dall'ACI
(ES) Informazioni utili sul sito ufficiale del Ministero degli Esteri costaricano, su rree.go.cr.
(EN) Indice dei Commerci, su costaricapages.com.
ANACRI - Sito dedicato all'amicizia tra la Costa Rica e l'Italia.