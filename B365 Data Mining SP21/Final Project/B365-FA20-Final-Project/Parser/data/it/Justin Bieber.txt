Justin Drew Bieber (IPA: [ˈdʒʌstɪn dɹuː ˈbiːbəɹ]; London, 1º marzo 1994) è un cantautore, musicista e attore canadese.
My World, il suo EP di debutto, fu pubblicato a fine 2009 e venne certificato disco di platino negli Stati Uniti. One Time, il suo primo singolo, fu pubblicato a livello mondiale sempre nel 2009 e raggiunse la top ten in Canada e in altri trenta paesi. Bieber divenne il primo artista ad avere sette singoli di debutto nella classifica Billboard Hot 100. Nel 2010 ha pubblicato My World 2.0, il suo primo album in studio. L'album ha debuttato in prima posizione in diversi paesi ed è stato certificato tre volte disco di platino. L'album era stato preceduto dal singolo Baby in collaborazione con Ludacris, che gli ha permesso di vincere il Diamond Award per aver venduto più di 10 milioni di copie. Complessivamente, le sue vendite ammontano a 100 milioni di copie tra singoli e album.Dopo la pubblicazione del primo album ha avviato il primo tour a livello mondiale, il My World Tour, e ha pubblicato My Worlds Acoustic e Never Say Never: The Remixes; inoltre ha girato il suo primo film concerto Justin Bieber: Never Say Never. Nel 2011 ha pubblicato Under The Mistletoe, il suo secondo album in studio, debuttando in prima posizione nella Billboard Hot 200. Believe, il terzo album in studio, è stato pubblicato nel 2012. Nel 2015, ha pubblicato Purpose, il suo quarto album in studio. Nel 2020, a distanza di 5 anni pubblica Changes, il suo quinto album in studio.
Bieber ha vinto numerosi premi, inclusi gli American Music Awards come "miglior artista dell'anno" nel 2010 e nel 2012. È stato nominato ai Grammy Awards nella categoria "miglior artista emergente" e "miglior artista pop". È una delle celebrità più famose al mondo e nel web, con più di 77 milioni di seguaci su Facebook, 113 milioni su Twitter e con più di 150 milioni su Instagram. E inoltre è l'artista con più iscritti su YouTube, oltre 50 milioni e anche con più visualizzazioni,22 miliardi. È stato elencato tre volte nella lista delle dieci celebrità più potenti da Forbes, nel 2011, 2012 e 2013.
Con un patrimonio di 200 milioni di dollari, è stato l'under 25 più ricco del mondo.Nel 2016, Bieber è diventato il primo artista a superare i 10 miliardi di visualizzazioni su Vevo.


== Stile ed influenze ==
La musica di Bieber è principalmente pop, incorporando anche elementi R&B. Nel 2010, Jody Rosen della rivista Rolling Stone ha affermato che il contenuto della sua musica "offriva una delicata introduzione ai misteri e ai dolori dell'adolescenza: canzoni piene di romanticismo ma in particolare libere dal sesso stesso". Dopo il suo successo nel 2015 della traccia "Where Are Ü Now", Bieber pubblicò l'album ispirato all'EDM, Purpose, in collaborazione con Diplo e Skrillex, DJ Snake e Major Lazer.A Bieber è stato riconosciuto il merito di aver aumentato la carriera di altri cantanti come Carly Rae Jepsen e Madison Beer.Bieber ha citato Michael Jackson, The Beatles, Boyz II Men, Mariah Carey, Justin Timberlake, Stevie Wonder, Tupac e Usher come sue ispirazioni musicali.


== Biografia ==
Bieber è nato il 1º marzo del 1994 a London, Ontario, ed è cresciuto a Stratford. È l'unico figlio di Jeremy Jack Bieber e Pattie Mallette. I genitori non sono mai stati sposati e la madre è rimasta incinta quando aveva solo diciotto anni. Pattie crebbe il figlio con l'aiuto della madre, Diane e del patrigno Bruce. Nonostante sia cresciuto con la famiglia materna, Bieber ha sempre mantenuto uno stretto rapporto anche col padre. Justin dal lato paterno ha una sorella, Jazmyn Kathleen (2008) ed un fratello, Jaxon Julian (2009), nati dal primo matrimonio del padre ed una sorella, Bay (2018), nata dal suo secondo matrimonio.Durante la sua infanzia Bieber era interessato all'hockey, al calcio ed agli scacchi; ha sovente tenuto le sue aspirazioni musicali per sé stesso. Crescendo ha imparato a suonare il pianoforte, la batteria, la chitarra e la tromba. Nei primi mesi del 2007, all'età di dodici anni, cantò So Sick di Ne-Yo per un concorso locale di canto a Stratford ed arrivò al secondo posto. Insieme a sua madre, nel 2007 iniziò a caricare video su YouTube in cui cantava canzoni di vari artisti (Usher, Chris Brown, Ne-Yo, Justin Timberlake ed altri) e fu così che iniziò la sua carriera.


=== Vita privata ===
Nel dicembre 2010, Bieber ha iniziato a frequentare Selena Gomez. Dopo la divisione iniziale nel novembre 2012, hanno avuto una relazione a fasi alterne, durata fino a marzo 2018.Il 13 settembre 2018 si è sposato civilmente a New York con la modella statunitense Hailey Baldwin. Bieber e Hailey hanno tenuto una cerimonia ufficiale a Bluffton, Carolina del Sud, il 30 settembre 2019.


=== Carriera ===


=== 2008-2009: la scoperta e My World ===

Mentre stava navigando su Internet, il produttore Scooter Braun si imbatté in un video di Bieber del 2007. Impressionato, Braun rintracciò Patricia Mallette, la madre del ragazzo. Inizialmente riluttante all'idea, quest'ultima si convinse e permise a Justin di andare in Atlanta, per registrare una demo. Firmò presto un contratto con la Raymond Braun Media Group (RBMG), una joint venture tra Braun e Usher. Quest'ultimo organizzò poi un provino con Antonio L.A. Reid e nell'ottobre 2008 firmò un contratto discografico con la Island Records e ci fu così una nuova joint venture tra la RBMG e la Island Records. Bieber e sua madre si trasferirono temporaneamente ad Atlanta dove vivevano anche Usher e Braun. Quest'ultimo divenne suo manager e iniziarono a registrare un EP.
One Time, il suo singolo d'esordio, venne trasmesso in radio proprio mentre Bieber stava registrando il suo album di debutto. La canzone raggiunse la posizione numero 12 sul Canadian Hot 100 e successivamente la posizione numero 17 sulla Billboard Hot 100. Durante l'autunno 2009 ottenne il successo sui mercati internazionali. Il brano divenne disco di platino in Canada e negli Stati Uniti, d'oro in Australia e Nuova Zelanda. My World, il suo primo EP, uscì il 17 novembre 2009. Il secondo singolo estratto fu One Less Lonely Girl mentre su iTunes vennero pubblicati altri due singoli, Love Me e Favorite Girl. One Less Lonely Girl venne mandata in onda successivamente nelle radio ed entra nella Top 15 in Canada e Stati Uniti. L'EP inoltre venne certificato come disco platino negli Stati Uniti e doppio disco di platino in Canada e in Regno Unito. Per promuovere il disco, Bieber eseguì diversi show dal vivo, come al The Ellen DeGeneres Show, Good Morning America e It's On with Alexa Chung.
Durante la cerimonia natalizia alla Casa Bianca Bieber eseguì la canzone Someday at Christmas di Stevie Wonder per il presidente statunitense Barack Obama e la first lady Michelle Obama. L'evento è stato trasmesso il 20 dicembre 2009 sull'emittente statunitense TNT. Bieber è stato anche uno dei presentatori dei cinquantaduesimi Grammy Awards, il 31 gennaio 2010 e partecipò alla reinterpretazione di We Are the World a sostegno delle vittime del terremoto di Haiti, cantando il pezzo d'apertura che nella versione originale è cantata da Lionel Richie. Il 12 marzo 2010 ha registrato anche una versione di Waving Flag di K'naan per gli Young Artists for Haiti, in cui è presente nel pezzo di chiusura.


=== 2010-2011: My World 2.0 e Never Say Never ===

Baby, il primo singolo dell'album My World 2.0 pubblicato nel gennaio 2010, divenne il suo più grande successo, raggiungendo la Top 10 in sette paesi e la Top 5 negli Stati Uniti. Altri due singoli, Never Let You Go e U Smile, sono entrati nella top 30 degli Stati Uniti e nella top 20 del Canada. L'album ha ricevuto "in generale giudizi favorevoli". Bieber ha debuttato al numero uno della Billboard 200, diventando il più giovane cantante maschile a superare il record di Stevie Wonder del 1963. Inoltre My World 2.0 debuttò alla prima posizione della Canadian Albums Chart, Irish Albums Chart, Australian Albums Chart e New Zealand Albums Chart e raggiunge la Top 10 in altri quindici paesi. Per promuovere l'album, Bieber apparve in alcuni programmi in diretta, tra cui The View, Kids' Choice Awards 2010 e The Late Show with David Letterman. Bieber collaborò con Sean Kingston nel brano Eenie Meenie (successivamente inserito in My World 2.0), raggiungendo la top 10 nel Regno Unito e in Australia, e la top 20 in altri mercati mondiali.
Il 10 aprile 2010 Bieber fu ospite del programma Saturday Night Live. Somebody to Love, il secondo singolo estratto dall'album, venne pubblicato nel mese di aprile 2010, insieme ad un remix registrato con Usher.
Il 23 giugno 2010 iniziò la sua tournée, il My World Tour, che partì da Hartford. Il tour serviva a promuovere My World e My World 2.0. Nel luglio 2010 venne segnalato che Bieber è la celebrità più ricercata del web. Nello stesso mese il videoclip di Baby superò quello di Lady Gaga, Bad Romance, diventando così il video più visto nonché il più disprezzato di YouTube (quest'ultimo record è stato temporaneamente superato da Friday di Rebecca Black). Nel settembre 2010 venne riferito che Bieber rappresenta il 3% di tutto il traffico di Twitter. La notizia è riportata da un dipendente del social network.
Nel luglio 2010 Bieber iniziò le registrazioni del suo secondo album a New York. A causa della sua pubertà, la sua voce è diventata più profonda rispetto al primo album. Nel mese di aprile 2010 il cantante affermò: 

Partecipò in una puntata di CSI: Crime Scene Investigation, andata in onda il 23 settembre 2010 negli Stati Uniti, interpretando il ruolo di "un adolescente tormentato che deve affrontare la difficile decisione riguardo al suo unico fratello". Bieber è presente anche nell'episodio successivo, in cui il suo personaggio viene ucciso. Agli MTV Video Music Awards del 2010 si esibisce in un medley di U Smile, Baby e Somebody to Love. Nell'ottobre 2010 annunciò la pubblicazione di My Worlds Acoustic, album acustico contenente tutti i brani di My World 2.0 reinterpretati in chiave acustica e con l'aggiunta di un brano inedito, intitolato Pray.
L'11 febbraio 2011 venne messo in commercio il film-concerto in 3D Justin Bieber: Never Say Never, diretto da Jon Chu (che fu anche il regista di Step Up 3D). Il primo giorno il film incassò 12,4 milioni di dollari e in totale incassò 30,3 milioni di dollari. L'incasso è simile a quello di Miley Cyrus con il suo Hannah Montana & Miley Cyrus: Best of Both Worlds Concert che incassò 31,1 milioni di dollari. Il film è accompagnato da un nuovo EP Never Say Never: The Remixes, pubblicato il 14 febbraio 2011.
Nel giugno 2011 Bieber entrò alla seconda posizione della classifica Forbes delle celebrità più pagate sotto i trent'anni. Infatti in un anno ha guadagnato 53 milioni di dollari.
Il 28 agosto 2011 vinse il titolo di "Miglior video maschile" agli MTV Video Music Awards 2011; quando salì sul palco a ricevere il premio fece un discorso in cui affermò di dover ringraziare Gesù per avergli dato il talento che lo ha portato a vincere questo premio.


=== 2011-2013: Under the Mistletoe e Believe ===

Nel 2011 Justin Bieber ha registrato il suo nuovo album Believe, anticipato il 1º novembre dall'album natalizio Under the Mistletoe, che debuttò alla prima posizione della Billboard 200 vendendo 210 000 copie nella prima settimana di uscita.In seguito è stato anticipato che il titolo del primo singolo estratto da Believe sarebbe stato Boyfriend, prodotto da Mike Posner. Il brano è stato definito dallo stesso interprete come una via di mezzo tra SexyBack di Justin Timberlake e Girlfriend degli 'N Sync. Il singolo è stato pubblicato il 26 marzo 2012.Nel 2012 collaborò con i Far East Movement nel singolo Live My Life. Nel 2012 a Justin e a Lady Gaga venne proposto di essere due degli alieni nel film in uscita Men in Black 3, il terzo della fortunata saga. Vinse il Miglior look ai TRL Awards 2012 e apparve con la fidanzata Selena Gomez, Ashley Tisdale e altri in un video in cui ballano sulle note di Call Me Maybe di Carly Rae Jepsen. Nel maggio del 2012 Forbes lo classificò terzo nella lista delle cento celebrità più ricche e potenti del mondo, in quanto nell'ultimo anno Bieber guadagnò ben 55 milioni di dollari.
Nel luglio del 2012 venne informato che le sue canzoni All Around The World e Believe faranno parte della colonna sonora delle Olimpiadi che si terranno a Londra. All Around The World è stata scelta inoltre come sottofondo musicale nella campagna pubblicitaria trasmessa negli ultimi giorni di luglio. Sempre nel 2012 venne più volte premiato ai Teen Choice Awards: infatti vinse nelle categorie miglior artista maschile, miglior canzone di un artista maschile per Boyfriend, miglior artista maschile dell'estate e miglior icona di stile maschile.
Nell'ottobre 2012 organizzò una falsa rapina ai suoi danni dichiarando che gli fosse stato sottratto anche il computer. Il giorno dopo affermò che era una trovata pubblicitaria per il lancio di Beauty and a Beat, il suo nuovo singolo in collaborazione con Nicki Minaj. Il video risulta essere il più visto nel minor tempo dal lancio su VEVO e YouTube, superando il record di Little Things degli One Direction, record durato una sola settimana. Justin Bieber durante il programma di Ellen DeGeneres annunciò che a gennaio 2013 sarebbe uscito un nuovo album dal titolo Believe Acoustic contenente dieci tracce: sette versioni acustiche di canzoni già presenti in Believe (Boyfriend, As Long as You Love Me, Beauty and a Beat, She Don't Like The Lights, Take You, Be Alright, All Around The World), un bonus track, e due canzoni acustiche inedite.
Il 18 marzo 2013 è stato pubblicato il singolo ThatPower in collaborazione con Will.i.am.


=== 2013-2014: Journals e Believe Movie e altre apparizioni ===
Ogni lunedì, dal 7 ottobre fino al 9 dicembre 2013, Justin ha pubblicato un diverso singolo promozionale per il suo prossimo album che uscirà nella prima metà del 2014. I singoli, chiamati #MUSICMONDAYS, sono intitolati Heartbreaker, All That Matters, Hold Tight, Recovery, Bad Day, All Bad, PYD (feat. R. Kelly), Roller Coaster, Change Me e Confident (feat. Chance the Rapper). Al termine dei dieci lunedì Justin ha annunciato per il 23 dicembre dello stesso anno l'uscita di una raccolta chiamata Journals contenente i 10 singoli promozionali e 6 tracce inedite con artisti come Big Sean, Lil Wayne e Future, il video musicale di All That Matters, il trailer di Believe e un filmato di Justin in Guatemala per Pencils of Promise. Le tracce inedite di Journals sono: One Life, Backpack, What's Hatnin, Swap It Out, Memphis e Flatline (uscita gratuitamente sull'App Store statunitense).
Il 25 dicembre 2013 è uscito il suo secondo film biografico, Justin Bieber's Believe.

A novembre 2014 Bieber ha pubblicato la canzone Home To Mama in collaborazione con Cody Simpson.
A febbraio 2015 venne pubblicata la canzone Where Are Ü Now, in collaborazione con Skrillex e Diplo. A marzo 2015 Bieber compare nel video di Carly Rae Jepsen, I Really Like You. Nello stesso mese Justin Bieber è stato il personaggio annuale "arrostito" nel programma Comedy Central Roast, in onda su Comedy Central.


=== 2015: Purpose e altre attività ===
Il 28 agosto 2015 Bieber ha pubblicato What Do You Mean?, il primo singolo del suo nuovo album Purpose. Il singolo ha debuttato in prima posizione nella Billboard Hot 100. È stato il più giovane artista a debuttare in prima posizione in soli cinque minuti guadagnandosi un Guinness World Record. Il 22 ottobre venne pubblicato Sorry, secondo singolo del nuovo album. Purpose è stato pubblicato il 13 novembre 2015 debuttando in prima posizione nella Billboard 200, diventando il suo sesto album a debuttare in quella posizione. L'11 novembre, Bieber conferma il Purpose World Tour, che inizierà a Seattle il 9 marzo 2016.
Nel 2017 ha pubblicato il singolo Friends assieme a BloodPop. A luglio 2018 Dj Khaled ha pubblicato il brano "No Brainer" in collaborazione con Chance the rapper e Quavo.Il 25 marzo 2019, Bieber ha annunciato tramite Instagram che si sarebbe preso una pausa dalla musica per risolvere "problemi profondamente radicati". Tuttavia, in seguito annunciò al Coachella Valley Music and Arts Festival che un quinto album in studio era in arrivo.Il 10 maggio 2019, il cantante britannico Ed Sheeran e Bieber hanno pubblicato il singolo "I Don't Care", dall'album No. 6 Collaborations Project di Sheeran, raggiungendo il numero 1 in 26 paesi e raggiungendo il picco al numero 2 negli Stati Uniti. Bieber in seguito apparve in un remix del singolo di Billie Eilish "Bad Guy", uscito l'11 luglio. Il 4 ottobre 2019 ha pubblicato il brano "10.000 Hours" insieme al duo Dan + Shay.


=== 2020: Changes ===
Il 21 aprile 2019 Justin Bieber in un concerto con l'amica Ariana Grande, comunica ai suoi fans che un nuovo album sarebbe stato pubblicato a breve. Tramite un post su Instagram il cantante canadese conferma che il 2020 sarebbe stato l'anno del suo nuovo album, e il 24 dicembre su YouTube pubblica il trailer ufficiale, con tanto di date del tour.
Il 3 gennaio 2020 viene messo in commercio il singolo Yummy come anticipazione dell'album e ha debuttato al numero due nella Billboard Hot 100. Il 7 febbraio è stato il turno del secondo estratto Intentions, realizzato in collaborazione con il rapper Quavo. Il 14 febbraio viene invece pubblicato l'intero album, intitolato Changes, il quale debutta al numero uno nella Billboard 200 rendendolo l'artista più giovane con sette album in vetta nella classifica, superando il record di Elvis Presley.
L'8 maggio esce Stuck with U in collaborazione con Ariana Grande, canzone i cui proventi andranno per aiutare i figli degli operatori sanitari in prima linea nella battaglia per il covid 19. Nel video ufficiale pubblicato su YouTube oltre alle clip mandate dai fan, compaiono anche celebrità come Michael Bublè, Gwyneth Paltrow, Chance the Rapper, Ashton Kutcher, Mila Kunis e Demi Lovato. Il 18 maggio la canzone debutta al primo posto della  Billboard Hot 100. Il 18 settembre Bieber collabora nuovamente con Chance the Rapper nel brano Holy.


== Impegno sociale ==
Bieber si schiera a favore della comunità LGBT, infatti ha collaborato con il progetto It Gets Better, che ha come scopo prevenire i suicidi dei giovani appartenenti alla comunità LGBT. Justin Bieber ha preso parte a diversi impegni umanitari, principalmente visite in ospedali. La sua attività filantropica si concretizza nel 2012 con la nascita del programma Music Makes It Better, che si occupa di portare musica, arte e altri programmi nelle strutture ospedaliere. A questo programma hanno collaborato anche Victoria Justice e i The Band Perry. Le visite di Bieber ad alcuni ospedali sono visibili nel video del suo singolo Pray.


== Procedimenti giudiziari ==


=== Aggressioni ===
Nel maggio 2012 il cantante è stato accusato di aver picchiato un fotografo che voleva riprendere lui e Selena Gomez.Il 30 gennaio 2014 si è costituito al commissariato di Toronto, dove è stato formalmente accusato di aver aggredito, il mese precedente, l'autista di una limousine che lo stava riportando in albergo con i suoi amici.Il 2 settembre 2014 venne nuovamente arrestato e successivamente rilasciato per aggressione nei confronti di un uomo il cui furgone era stato tamponato dallo stesso Bieber.


=== Minacce ===

Alla fine di marzo 2013 Bieber è stato accusato di aver aggredito e minacciato il suo vicino di casa, che ha sporto denuncia contro il cantante. La lite sarebbe nata quando Bieber avrebbe percorso a tutta velocità le strade del vicinato con la sua Ferrari, mettendo a rischio l'incolumità dei vicini.


=== Vandalismo ===
Il 15 gennaio 2014 venne denunciato dai vicini di casa per atti di vandalismo, in quanto Bieber avrebbe lanciato uova contro la casa provocando oltre 20.000 dollari di danni. Nel corso di un sopralluogo nella villa del cantante la polizia ha trovato della cocaina e ha arrestato una persona.Il 9 luglio 2014 è stato condannato dalla Corte della California a 2 anni di libertà vigilata, a risarcire 80.000 dollari per danni e a un periodo di riabilitazione presso i centri sociali.


=== Guida in stato di ebbrezza ===

Il 23 gennaio 2014 Bieber è stato arrestato a Miami Beach per guida in stato di ebbrezza, guida senza patente e resistenza all'arresto con violenza aggravata. La polizia afferma che Bieber ha ammesso il consumo di alcool e l'assunzione di marijuana. Bieber è stato trattenuto e successivamente rilasciato dietro versamento di 25.000 dollari. Un referto tossicologico ha confermato la presenza di marijuana e di farmaci ansiolitici al momento dell'arresto.


=== Tentata rapina ===
Nel maggio 2014 venne indagato per tentata rapina ai danni di una signora californiana: secondo la donna Bieber le ha tentato di rubare lo smartphone, infastidito dalle foto che gli stava scattando. Il fatto è avvenuto in un minigolf della San Fernando Valley. Nel giugno seguente venne tuttavia scagionato per assenza di prove.


=== Risse ===
Il 9 giugno del 2016 il sito TMZ rivelò che il cantante, dopo aver assistito ad una partita di NBA, infastidito da un hater scatenò una rissa, in cui il cantante ebbe la peggio, ricevendo varie spinte e pugni.


== Critiche e controversie ==
Bieber viene spesso criticato per la sua musica, per la sua immagine e per l'attenzione dei media.


=== Critiche per il suo stile di vita ===
Oltre ad essere stato visto fumare uno spinello nel suo quartiere di residenza, in più di un'occasione il cantante ha avuto problemi con la giustizia per l'uso di droghe. Nel 2013, in occasione del suo compleanno, il cantante e il suo gruppo sono stati allontanati da un locale a Soho perché avevano un forte odore di marijuana. Durante il suo tour in Svezia le forze dell'ordine hanno trovato degli stupefacenti e una pistola da stordimento a bordo dell'autobus utilizzato per il tour.
Ha fatto scalpore la notizia secondo cui il cantante darebbe festini fino all'alba a casa sua, con droga, alcol e numerose ragazze. Nel maggio 2013 il cantante impose ai suoi invitati, prima di varcare la porta, di firmare una liberatoria in cui si prevede il più stretto riserbo su ciò che accade ai festini. Si tratta di un documento che ha valore legale: chi viola l'accordo di non divulgazione sarà tenuto a versare un risarcimento di cinque milioni di dollari.
Il 3 novembre 2013 venne avvistato in compagnia di più prostitute in un bordello di Rio de Janeiro. È stato in seguito cacciato dall'albergo in cui pernottava, e il fatto si è ripetuto a distanza di pochi giorni a Buenos Aires e a Brisbane, per aver danneggiato alcune strutture con graffiti e per aver disturbato la quiete degli altri ospiti.
Il 23 gennaio 2014 venne fermato e arrestato a Miami Beach per eccesso di velocità, in quanto colto alla guida in stato di ebbrezza, sotto effetto di sostanze stupefacenti e senza una patente in regola. A seguito di questo fatto venne lanciata una petizione comparsa sul sito della Casa Bianca grazie alla piattaforma We The People, che in poche ore raggiunge le 180.000 adesioni, per espellere Bieber dagli Stati Uniti e revocargli il visto, poiché minaccerebbe l'incolumità degli americani e sarebbe un esempio negativo per i giovani. Poiché l'appello ha oltrepassato la soglia delle 100.000 adesioni entro il 22 febbraio, la Casa Bianca ha avuto un mese di tempo per fornire una risposta sulla questione.
Ha ricevuto numerose critiche perché nonostante abbia un larghissimo patrimonio di denaro, non aiuta i nonni in povertà che hanno più volte affermato che "non lo riconoscono più".
Il 5 febbraio 2014, durante un viaggio con il suo jet privato, Bieber ha fumato così tanta marijuana che i piloti sono stati costretti a indossare le maschere ad ossigeno per non respirare i fumi della sostanza.


=== Altre critiche ===
In un'intervista per Rolling Stone ha dichiarato che considera l'omosessualità come «una decisione privata e incontestabile» invece che una «variante naturale del comportamento umano» come definisce l'Organizzazione mondiale della sanità.
Il cantante, a seguito della sua visita alla casa di Anna Frank, scrisse nel libro dei visitatori del museo che «essere venuto qui mi ha davvero ispirato. Anna è stata una grande ragazza. Magari sarebbe stata una belieber». Per quest'affermazione Bieber è stato molto criticato su Facebook, poiché non avrebbe mostrato rispetto e si sarebbe preoccupato piuttosto della sua autopromozione.
È stato fatto notare come il comportamento del cantante sia cambiato completamente dal 2012, anno in cui ha cominciato a commettere numerose "bravate" tra cui, oltre a quelle sopra citate, toccare il seno di una fan durante una foto e mostrare il sedere ai fotografi.
Bieber ha ricevuto anche numerose critiche, sia da critici musicali sia da fan, per aver cantato in playback, soprattutto dal Purpose World Tour.
Nel 2020, è stato largamente criticato dal circuito musicale, e non, per la sua campagna di promozione del suo singolo Yummy, che comprendeva post su Instagram dove chiedeva al suo pubblico di comprare più volte il singolo su iTunes, e più volte anche in versione fisica, di ascoltarlo mentre dormivano a basso volume in una playlist su Spotify per aumentare il numero degli streaming, e in caso non fossero stati degli Stati Uniti, di cambiare il loro indirizzo IP con un Virtual Private Network affinché il singolo potesse raggiungere il numero 1 nella Billboard Hot 100. Durante la promozione Bieber decise anche di videochiamare qualche fan per chieder loro di comprare la canzone. Giornali come Forbes e Complex hanno definito la strategia di marketing "ridicola", "disperata" e "distopica".


=== Accuse di paternità ===


==== Nel 2011 ====
Nel 2011 Mariah Yeater, una ventenne californiana, dichiarò che Bieber era il padre di suo figlio Tristyn, descrivendo nei minimi particolari l'incontro: la donna arrivò a chiedere il test di paternità per dimostrare che la sua dichiarazione fosse vera. Il cantante negò prontamente su Twitter di essere padre; successivamente i suoi legali dichiararono che avrebbero difeso il cantante con tutti i mezzi a loro disposizione. La vicenda si arrestò quando Yeater ritirò tutte le accuse dopo che Bieber propose di sottoporsi al test di paternità. Qualche mese dopo Jeffrey Leving, l'avvocato della Yeater, ha rilasciato una dichiarazione lamentando il fatto che non ha mai ricevuto i risultati di quel test di paternità che Bieber promise: «Io non ho visto i risultati del test del DNA. Se ci fosse realmente stato il test, non ho la documentazione per affermare che ci sia, in ogni caso non ho i risultati».


==== Nel 2013 ====
Il cantante è stato nuovamente accusato a metà del 2013 di essere il vero padre della figlia di una venticinquenne americana, che lo invitò a «prendersi le sue responsabilità». Infatti la giovane dichiarò che l'incontro era avvenuto a Miami nel febbraio del 2010 e che il figlio sarebbe nato ad ottobre. A documentare le accuse ci sarebbe anche un sms della pop-star che inviterebbe la donna a mantenere il loro "piccolo segreto".


== Discografia ==


=== Album in studio ===
2010 – My World 2.0
2011 – Under the Mistletoe
2012 – Believe
2015 – Purpose
2020 – Changes


== Tournée ==
2009 – Urban Behavior Tour
2010/11 – My World Tour
2012/13 – Believe Tour
2016/17 – Purpose World Tour


== Filmografia ==
School Gyrls (2009) – se stesso
True Jackson, VP (True Jackson, VP), nell'episodio "Il concerto di beneficenza" (2009) – se stesso
Cubed, episodio 2x10 (2010)
CSI: Scena del crimine (CSI: Crime Scene Investigation), episodi "Onde d'urto" (2010) e "Vittime di un'ossessione" (2011) – Jason McCann
Justin Bieber: Never Say Never – documentario (2011) – se stesso
Katy Perry: Part of Me – documentario (2012) - sé stesso
Men in Black 3 (2012) – non accreditato
I Simpson (The Simpsons), nell'episodio"The Fabulous Faker Boy" (2013) – voce
Comportamenti molto... cattivi (Behaving Badly), regia di Tim Garrick (2014) – cameo
Zoolander 2, regia di Ben Stiller (2016) - sé stesso
Killing Hasselhoff, regia di Darren Grant (2017) - sé stesso


== Doppiatori italiani ==
Simone Lupinacci in diverse sue apparizioni per telefilm e programmi televisivi di Nickelodeon, Sky, MTV e Medusa Film
Renato Novara in Justin Bieber - All Around the World e The X Factor (Stati Uniti)
Manuel Meli in Zoolander 2
Gabriele Patriarca in Never Say NeverCome doppiatore è stato sostituito da:

Federico Campaiola ne I Simpson


== Riconoscimenti ==
Nella sua carriera Justin Bieber ha ricevuto numerosi premi. I più importanti sono:

1 Grammy Award per Where Are Ü Now;
2 MTV Video Music Awards, uno per se stesso e uno per il singolo U Smile;
20 MTV Europe Music Awards;
12 American Music Awards, sei per se stesso, uno per l'album My World 2.0, uno per l'album Believe, uno per l'album Purpose, uno per Sorry, uno per Where are Ü Now e uno per Love Yourself;
2 Brit Awards;
15 Billboard Music Awards;
Un MTV Movie Awards;
15 Teen Choice Awards, dodici per se stesso, uno per l'album My World 2.0, uno per il singolo Boyfriend e uno per il singolo Beauty and a Beat;
7 MuchMusic Video Awards, due per se stesso, due per il singolo Baby, due per Somebody to Love e uno per Boyfriend.


== Onorificenze ==


== Note ==


== Bibliografia ==
Justin Bieber - La mia storia: Primo passo verso l'eternità. L'Ippocampo Edizioni, 2011, ISBN 978-88-96968-49-9.
Justin Bieber: Just Getting Started. L'Ippocampo Edizioni, 2012, ISBN 978-88-6722-009-0.


== Altri progetti ==

 Wikimedia Commons contiene immagini o altri file su Justin Bieber


== Collegamenti esterni ==
 Sito italiano ufficiale di Justin Bieber, su justin-bieber.it.

(EN) Sito ufficiale, su justinbiebermusic.com. 
 JustinBieberVEVO / Justin Bieber (canale ufficiale), su YouTube. 
(EN) Justin Bieber, su Enciclopedia Britannica, Encyclopædia Britannica, Inc. 
(EN) Opere di Justin Bieber, su Open Library, Internet Archive. 
(EN) Justin Bieber, su Goodreads. 
(EN) Justin Bieber, su Eliteprospects.com. 
 Justin Bieber, su Last.fm, CBS Interactive. 
(EN) Justin Bieber, su AllMusic, All Media Network. 
(EN) Justin Bieber, su Discogs, Zink Media. 
(EN) Justin Bieber, su MusicBrainz, MetaBrainz Foundation. 
(EN) Justin Bieber, su genius.com. 
(EN) Justin Bieber, su Internet Movie Database, IMDb.com. 
(EN) Justin Bieber, su AllMovie, All Media Network. 
(EN) Justin Bieber, su Rotten Tomatoes, Flixster Inc. 
(EN) Justin Bieber, su TV.com, CBS Interactive Inc.