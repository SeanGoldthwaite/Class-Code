Gibilterra (in inglese: Gibraltar, /dʒɨˈbɹɒltə/; come in spagnolo, /xiβɾalˈtaɾ/) è un territorio d'Oltremare del Regno Unito.
Inserita nella lista delle Nazioni Unite dei territori non autonomi, Gibilterra si trova nell'Europa sudoccidentale, sulla costa meridionale della Spagna, all'estremità orientale dello stretto omonimo, che collega l'oceano Atlantico e il mar Mediterraneo. Confina interamente con La Línea de la Concepción, comune spagnolo in provincia di Cadice (Andalusia). Viene considerata dalla Spagna come una vera e propria, nonché ultima, colonia in territorio europeo.
Un tempo nota come Calpe, una delle Colonne d'Ercole, deve il suo nome attuale alla corruzione del nome arabo Jabal Ţāriq (جبل طارق, ossia Monte di Tariq), così chiamato in omaggio a Tariq ibn Ziyad, il condottiero berbero che conquistò la Spagna nel 711.


== Storia ==


=== Preistoria ===
Uno scheletro di uomo di Neanderthal fu trovato nel 1848 presso la rocca, otto anni prima della scoperta del genere nella valle tedesca di Neander, e nel 1926 fu trovato uno di bambino della stessa specie.


=== Antichità ===
Si sa che i Fenici sbarcarono presso la rocca verso il 950 a.C. e la chiamarono Calpe, così come fu certamente visitata dai Cartaginesi che tuttavia non vi stabilirono alcuna colonia permanente. Qualche scrittore dopo Platone si riferì a Gibilterra come una delle Colonne d'Ercole mentre l'altra sarebbe l'attuale monte Hacho, dall'altro lato dello stretto, nell'exclave di Ceuta.
Non si hanno tracce di vestigia romane a Gibilterra, anche se essa fu sicuramente conosciuta dai Romani. Dopo la caduta dell'Impero romano d'Occidente l'area fu attraversata dai Vandali e dai Goti. I primi vi si stabilirono nel periodo dal 414 al 533, quando ne furono scacciati dai Bizantini, a loro volta scacciati verso il 570 dai Visigoti.


=== Medioevo ===
Nel 711 Gibilterra fu conquistata dagli arabi e dai berberi. Il condottiero Tariq ibn Ziyad dal cui nome ha avuto origine il termine Gibilterra, fu il primo a comprenderne l'importanza strategica ai fini della conquista della Penisola iberica. Dopo la conquista della Spagna da parte degli arabi, fu eretta in Gibilterra da questi una fortezza. Nel 1309 Gibilterra viene strappata agli arabi dal re di Castiglia, Ferdinando IV, con l'aiuto di un contingente portoghese del re Dionigi e della flotta aragonese del re Giacomo II, ma nel 1333 il sultano di Granada Muhammad IV, la rioccupò.
Nel 1349 e nel 1350 Gibilterra subì l'assedio delle forze castigliane agli ordini del re Alfonso XI, ma la peste nera, che uccise lo stesso re, ne impedì la riconquista da parte cristiana. Questa ebbe luogo oltre un secolo dopo, nel 1492, ad opera del Duca di Medina Sidonia, come vassallo della Corona di Castiglia; solo nel 1501 la città venne incorporata nel dominio della regina Isabella di Castiglia.


=== Età moderna ===
Nel 1552, su richiesta degli abitanti della città, il re Carlo I di Spagna inviò l'ingegnere italiano Giovanni Battista Calvi per far rinforzare le difese della città. Fu eretto un lungo bastione di difesa, ancor oggi noto con il nome di muro di Carlo V, una trincea e un ponte levatoio (Landport o Puerta de Tierra). Nel corso della Guerra di successione spagnola, il 1º agosto 1704, al ritorno da una spedizione a Barcellona, una flotta anglo-olandese, al comando di sir George Rooke, cinse d'assedio la città. Agli assediati venne richiesta la resa incondizionata e il giuramento di fedeltà all'arciduca d'Austria Carlo (proclamato il 12 febbraio 1703, a Vienna, re di Castiglia e d'Aragona). Il governatore spagnolo Diego de Salinas rifiutò.

Il 3 agosto 1704 è il giorno della Presa di Gibilterra: nella notte fra il 3 e il 4 agosto fanti di marina olandesi, al comando del principe Giorgio di Assia-Darmstadt cominciarono l'assedio terrestre mentre la flotta inglese cannoneggiava le difese della città. Il 4 agosto il governatore spagnolo si arrese al principe di Assia-Darmstadt. Incominciò così, anche se al momento solo de facto, l'occupazione britannica di Gibilterra.

Il 5 settembre 1704 truppe francesi e spagnole, al comando del capitano generale d'Andalusia, Francisco Castillo Fajardo, marchese di Villadarias, posero sotto assedio la città. Questa, al comando dell'ammiraglio inglese sir John Leake e del governatore, principe Giorgio di Assia-Darmstadt, era difesa da una brigata di marina presto rinforzata da 400 Royal Marines. Dopo alterne vicende gli assedianti non riuscirono nel loro intento, anche dopo che il nuovo re di Spagna Filippo V aveva sostituito al comando delle truppe assedianti il marchese di Villadarias con il maresciallo di Francia de Tessé: il 31 marzo 1705 l'assedio fu levato.


==== Il Trattato di Utrecht ====
Il territorio venne infine ceduto alla Gran Bretagna dalla Spagna con il Trattato di Utrecht del 1713, come parte degli accordi a conclusione della Guerra di successione spagnola. In quel trattato, la Spagna cedeva alla Gran Bretagna «...la piena e intera proprietà della città e del castello di Gibilterra, unitamente al porto, alle mura, e ai forti circostanti... per sempre, senza eccezioni o impedimenti di sorta».
Ciò nonostante, il trattato stipulava che nessun commercio terrestre si sarebbe svolto tra Gibilterra e la Spagna, con l'eccezione delle forniture di emergenza in caso Gibilterra non avesse potuto rifornirsi per mare. Un'altra condizione della cessione era che «... nessun permesso doveva essere dato ai Giudei o ai Mori, di risiedere o avere dimora nella detta città di Gibilterra». Se la Gran Bretagna avesse deciso di vendere Gibilterra, alla Spagna era garantito il diritto di primo acquisto.
È importante notare che il Trattato attribuiva all'Inghilterra la proprietà della Rocca, ma non ne cedeva la sovranità. Ciò sarà poi alla base della controversia su Gibilterra fra Spagna e Gran Bretagna. Più tardi la Spagna cercò a più riprese di rovesciare le decisioni di Utrecht e allo scoppio della guerra anglo-spagnola del 1727 il re di Spagna, Filippo V, inviò un corpo d'armata di 12 000 soldati (secondo alcuni molti di più, fino a 25 000) al comando del generale Conde de la Torres, che incominciò le operazioni sotto la rocca, difesa da circa 1 500 soldati inglesi, l'11 febbraio 1727.
Poiché la squadra navale inglese del Mediterraneo poteva tranquillamente mantenere i collegamenti con la fortezza assediata, gli spagnoli non riuscirono a isolare la città. Il presidio della fortezza poté essere rafforzato con 5 000 uomini e i rifornimenti erano garantiti dalla flotta al comando del contrammiraglio Charles Wager. Di conseguenza il 12 giugno gli spagnoli sospesero l'assedio. A quella data avevano già perso la vita circa 300 soldati inglesi e 1 500 spagnoli.
Con il trattato di Siviglia (novembre 1729) la Spagna rinunciò a riprendersi Gibilterra, senza tuttavia cederne in termini espliciti la sovranità.
Nel corso della rivolta delle colonie della costa atlantica dell'America del Nord, la Spagna, che era entrata in guerra insieme ai francesi e a fianco dei rivoltosi americani, contro la Gran Bretagna, assediò nuovamente Gibilterra. L'assedio, e il conseguente blocco, durò per tre anni, dal 1779 al 1783. Il 14 settembre 1783 gli inglesi distrussero le batterie galleggianti francesi e spagnole che assediavano la rocca e nel febbraio 1783 incominciarono le trattative preliminari di pace per cui lo stato di assedio cessò.


=== Età contemporanea ===

In un referendum del 1967 la maggioranza degli aventi diritto votò a favore del mantenimento di dipendenza britannica.
Ciò venne ribadito con forza nel novembre 2002, quando oltre il 98% dei votanti rigettò la proposta di condivisione della sovranità tra Regno Unito e Spagna. Il giorno del primo referendum (10 settembre) è osservato come la festa nazionale di Gibilterra: Gibraltar National Day.
Gibilterra è un territorio d'oltremare del Regno Unito di Gran Bretagna e Irlanda del Nord; il capo dello stato è il Sovrano del Regno Unito, rappresentata da un Governatore reggente. La legislazione è indipendente da quella del Regno Unito, eccetto per quanto riguarda gli affari internazionali; non è un membro effettivo dell'Unione Europea, ma del trattato di adesione all'Unione Europea del Regno Unito.
Nel 1973 Gibilterra entrò nella Comunità Economica Europea, come territorio dipendente in Europa, ai sensi dell'articolo 277 del Trattato di Roma, ma è stata esclusa, su richiesta del governo locale, dalla tariffa esterna comune, dalla politica agricola comune e dall'imposta sul valore aggiunto.
Le forze militari attuali di Gibilterra sono l'Esercito Britannico, la Royal Navy e la Royal Air Force; la difesa compete al Regno Unito.
Il 24 giugno 2016, a seguito del risultato indipendentista del referendum consultivo indetto nel Regno Unito sulla permanenza o meno nell'UE, il Ministro degli esteri spagnolo, José García-Margallo y Marfil, sulla scorta del dato elettorale di Gibilterra, la cui popolazione si è espressa per il 95,9% per la permanenza del Regno Unito fra gli Stati membri, ha dichiarato di voler indirizzare a Londra richiesta di co-sovranità sul territorio. Le dichiarazioni di Margallo, rintuzzate immediatamente dal Primo ministro del territorio, Fabian Picardo («Gibilterra non sarà mai spagnola, neanche in parte»), sono state tuttavia ridimensionate dall'intervento del Capo del Governo spagnolo, Mariano Rajoy, che ha invitato alla «calma e alla serenità». Tuttavia, l'Unione europea appare orientata verso la richiesta di un formale assenso da parte della Spagna per consentire l'applicazione della Brexit anche al territorio gibilterrino.


== Geografia fisica ==

Il territorio copre 6,843 km² e condivide 1,2 km di confine territoriale con la Spagna (provincia di Cádice in Andalusia) e ha 12 km di costa. Il clima è mediterraneo con inverni miti ed estati calde.
Il terreno è una piana costiera che circonda la Rocca di Gibilterra (426 metri di altezza).
Le risorse naturali sono trascurabili, così come quelle di acqua potabile. Fino a poco tempo fa venivano usati larghi raccoglitori in cemento o pietra per l'acqua piovana, ma adesso esiste un impianto di desalinizzazione. Lo stretto di Gibilterra assume particolare importanza dal punto di vista morfologico per la soglia sottomarina, alta 324 metri, che impedisce alle correnti fredde dell'Oceano Atlantico di entrare nel Mar Mediterraneo. Uno dei problemi riguardanti la sovranità delle acque comprese tra il Campo di Gibilterra e la stessa penisola sono motivo di accese dispute tra le due nazioni. La Spagna secondo il Trattato di Utrecht non riconosce a Gibilterra alcuna giurisdizione sulle acque circostanti le proprie coste.


=== Flora e Fauna ===

A Gibilterra (e in particolare nella parte superiore della Rocca) vivono le uniche scimmie selvagge d'Europa, macachi della specie Macaca sylvanus, scimmie catarrine docili e con una corta coda non prensile, originarie del Sud-est asiatico e dei Paesi magrebini. Secondo la credenza popolare il Regno Unito manterrebbe il possesso di Gibilterra finché qui saranno presenti le tali "Bertucce di Gibilterra": noto è il ripopolamento con esemplari provenienti da Marocco e Algeria, ordinato nel 1942 da Winston Churchill. La presenza e l'interazione con l'uomo hanno negli anni modificato il comportamento delle scimmie, talvolta con effetti negativi quali la cattiva alimentazione (per i cibi offerti dai turisti), l'aggressiva richiesta di cibo, lo stress e la contrazione di malattie.


== Ambiente ==

Nel maggio 2016 un rapporto dell'Organizzazione mondiale della sanità ha mostrato che Gibilterra aveva la peggiore qualità dell'aria in qualsiasi territorio britannico. Il rapporto si è concentrato sugli inquinanti PM10 e PM2,5 nell'aria.


== Società ==


=== Evoluzione demografica ===


==== I genovesi di Gibilterra ====
Ancora oggi si trovano molte tracce evidenti di una comunità genovese che si insediò a Gibilterra nel XVI secolo e che ancora ai primi del Settecento componeva quasi la metà della popolazione.

Questi genovesi si dedicarono ad attività commerciali, ma vi era anche un gruppo che abitava a La Caleta, dove era la maggioranza della popolazione, e che praticava attività di pesca d'alto mare.
Nel censimento del 1753 i genovesi erano il gruppo più grande della popolazione civile di Gibilterra e fino al 1830 l'italiano fu usato (assieme all'inglese e spagnolo) nei manifesti ufficiali della colonia inglese.
Il ligure era parlato da alcuni anziani fino al primo decennio del Novecento a La Caleta, un villaggio vicino a "Catalan Bay" nella parte nord-orientale del promontorio di Gibilterra.
Attualmente la popolazione di Gibilterra con cognomi liguri raggiunge il 20% del totale: Joe Bossano (primo ministro di Gibilterra per dodici anni), Adolfo Canepa (anche lui primo ministro nel 1987) e Kaiane Aldorino (Miss Mondo 2009) ne sono i più noti rappresentanti.
La fiducia riposta dagli inglesi in questa comunità è testimoniata dalla costituzione della Guardia Genovese, un corpo di armati che svolgeva parte dei compiti di difesa della colonia.
Inoltre va risaltato che il dialetto locale di Gibilterra, detto "Llanito", ha anche molte influenze dal ligure e vi sono studiosi come Edward Archer che affermano che probabilmente deriva dal nome Gianni (da cui: piccolo Gianni o "iannito") comune tra i liguri di Gibilterra.


=== Religioni ===
Gibilterra è sede della diocesi cattolica di Gibilterra. Nel 2016 contava 24 229 battezzati su 30 351 abitanti pari al 79,8% della popolazione.
A Gibilterra c'è, inoltre, la sede della Diocesi anglicana di Gibilterra in Europa, che ha giurisdizione su tutti gli anglicani presenti in Europa (eccetto Regno Unito e Irlanda), nei territori ex-sovietici, in Marocco e in Turchia.


=== Lingue e dialetti ===
La lingua ufficiale è l'inglese. I gibilterrini usano come comune linguaggio locale lo Llanito (pronuncia "Yanito"), un miscuglio di dialetti andalusi e inglese con molte influenze linguistiche recate dal ligure. Anche lo spagnolo è molto usato anche se gli abitanti a volte sono restii a esprimersi in tale idioma benché sia di uso pressoché corrente quasi ovunque. L'arabo è parlato dal 7% degli abitanti di origine soprattutto marocchina (quasi mille abitanti nel 2001).


== Ordinamento ==


=== Suddivisione amministrativa ===
Gibilterra non ha suddivisioni amministrative ma è divisa in aree residenziali che sono (censimento 2001):


=== Università ===
Anche Gibilterra ha una sua Università. La prima università di Gibilterra è stata formalmente inaugurata il 21 settembre 2015: l'Università di Gibilterra, che si trova a Europa Point.


== Economia ==

Fin dalla riduzione della guarnigione britannica, l'economia si è convertita alla finanza offshore e al turismo. Ci sono più società registrate che abitanti. Il governo spagnolo, come parte della sua campagna per reclamare la Rocca sostiene che le banche di Gibilterra sono usate per l'evasione fiscale e il riciclaggio di denaro. Un'inchiesta del Comitato per gli Affari Esteri della Camera dei Comuni ha trovato queste pretese senza fondamento. Il governo spagnolo inoltre accusa i motoscafisti di Gibilterra di aiutare il contrabbando di tabacco. Comunque, per impedire che questo accada, esiste una legge contro i motoscafi veloci, ed è illegale portarli entro le acque di Gibilterra.
Gibilterra è considerata, comunque, un paradiso fiscale. Il sistema fiscale italiano, col Decreto Ministeriale 04/05/1999, l'ha inserita tra gli Stati o territori aventi un regime fiscale privilegiato, nella cosiddetta lista nera, ponendo quindi limitazioni fiscali ai rapporti economico commerciali che si intrattengono tra le aziende italiane e i soggetti ubicati in tale territorio. Ma dal 2016 lo Stato Italiano ha stretto accordi bilaterali sulla trasparenza di informazioni e pertanto è stata rimossa dalla cosiddetta "Black List".
I cittadini di Gibilterra godono di un elevato standard di vita, superiore a quello dei loro vicini spagnoli di Campo de Gibraltar e molto più elevato di quello dei loro vicini marocchini. Dalla riapertura delle frontiere nel 1985, molti cittadini di Gibilterra hanno comprato proprietà oltreconfine, specialmente nella vicina città spagnola di La Línea de la Concepción, dove i prezzi sono più bassi; questo anche se il recupero di terreni del 1991 ha ridotto la carenza tradizionalmente cronica di abitazioni sulla Rocca. Altri cittadini, per lo più benestanti, vivono a Sotogrande sulla Costa del Sol, dalla quale fanno i pendolari con Gibilterra.
Le acque di Gibilterra sono anche usate dalle navi per trasferire il petrolio sulle petroliere. Il petrolio spesso arriva dalla Spagna, dalla CEPSA di Algeciras; il trasferimento è giustificato dal fatto che i costi a Gibilterra sono più bassi, a causa delle minori tasse. In Spagna è opinione diffusa, benché erronea, che Gibilterra fosse la destinazione della petroliera Prestige che durante un viaggio causò il disastro ambientale in Galizia nel 2002.
Un recente argomento di polemica è stato la riparazione nei cantieri di Gibilterra del sottomarino nucleare inglese HMS Tireless.
Nonostante molte proteste il governo di Gibilterra permise che il lavoro fosse svolto, dopo aver svolto indagini per appurare l'assenza di rischi. Il sottomarino rimase in riparazione a Gibilterra per un anno, fu collaudato con successo e ripartì senza problemi di alcun tipo.


== Cultura ==


=== Produzione letteraria ===
Nel XX secolo si assiste a una produzione letteraria interessante di cui uno degli esponenti più autorevoli fu Héctor Licudi, che nel 1929 scrisse un romanzo Barbarita: narra le relazioni tra Gibilterra e Regno Unito attraverso una storia. Ancora oggi queste relazioni sono al centro di dispute sulla sovranità e sul possesso di Gibilterra.


=== Musica ===
Anche in campo musicale dobbiamo ricordare note personalità che riguardano anche  gruppi musicali come i Breed 77, gruppo britannico ma formatosi nel 1996 a Gibilterra, i Taxi e i Melon Diesel.


=== Moda ===
È da ricordare lo stilista John Galliano, noto anche per la collaborazione con il marchio Christian Dior.


=== Affermazione a Miss Mondo 2009 ===
Nel 2009, tra l'altro, Gibilterra si afferma in campo internazionale con l'elezione a Miss Mondo 2009 di Kaiane Aldorino, già Miss Gibilterra nello stesso anno.


== Sport ==


=== Calcio ===

Gibilterra ha una propria nazionale: la Nazionale di calcio di Gibilterra, che fece il suo esordio ufficiale il 19 novembre 2013, in una partita amichevole contro la Slovacchia finita in parità, 0 a 0. La nazionale ha ottenuto il suo primo successo in gare ufficiali il 14 ottobre 2018, vincendo per 1 a 0 contro la nazionale di calcio dell'Armenia.


== Festività nazionali ==


== Monumenti e luoghi d'interesse ==

Castello Moresco
Rocca di Gibilterra
Chiesa di Sant'Andrea
The Convent, sede del governatore di Gibilterra
Cattedrale cattolica di Santa Maria Incoronata
Cattedrale anglicana della Santa Trinità
Museo nazionale di Gibilterra
Trafalgar Cemetery
Upper Rock Natural Reserve
Great Siege Tunnels
Saint Michael's Cave


== Amministrazione ==


=== Gemellaggi ===
 Ballymena, Irlanda del Nord, Regno Unito
 Funchal, Madera, Portogallo
 Gibraltar, Venezuela


== Note ==


== Voci correlate ==
Aeroporto di Gibilterra
Grande assedio di Gibilterra
Gibilterra nella seconda guerra mondiale
Gibraltar Bus Company
GibilterrapediA
Stretto di Gibilterra


== Altri progetti ==

 Wikiquote contiene citazioni di o su Gibilterra
 Wikimedia Commons contiene immagini o altri file su Gibilterra
 Wikivoyage contiene informazioni turistiche su Gibilterra


== Collegamenti esterni ==
Scheda di Gibilterra dal sito Viaggiare Sicuri - Sito curato dal Ministero degli Esteri e dall'ACI.
 Governo di Gibilterra, su gibraltar.gov.gi.