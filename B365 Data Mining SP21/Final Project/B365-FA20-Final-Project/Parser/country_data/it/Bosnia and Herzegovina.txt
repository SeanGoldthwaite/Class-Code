La Bosnia ed Erzegovina, comunemente indicata anche come Bosnia-Erzegovina e a volte chiamata con la sineddoche Bosnia (in croato e bosniaco: Bosna i Hercegovina, in serbo: Босна и Херцеговина, Bosna i Hercegovina), è uno Stato situato nei Balcani occidentali, confina con la Serbia ad est, il Montenegro a sud-est e con la Croazia a nord e ad ovest. La sua capitale è Sarajevo. Fino all'aprile del 1992 faceva parte della Jugoslavia. Dal 1995 è una repubblica parlamentare federale.
Il nome Bosnia deriva dal nome del fiume Bosna; mentre il nome di Erzegovina deriva dal titolo di «herceg» (herzeg, dal tedesco: Herzog, duca), e il nome della regione significa letteralmente «la terra di herzeg» (Hercegova zemlja, Hercegovina; nome della regione che si riscontra per la prima volta nei documenti storici del 1448).


== Storia ==


=== Dagli Illiri all'epoca medievale ===
I primi insediamenti umani sono riconducibili al Neolitico. Non sono molte le notizie sulle popolazioni che abitavano la Bosnia in quell'epoca, ma sembra che vi fosse la compresenza di varie popolazioni che parlavano differenti lingue. Certamente vi erano gli Illiri e vi sono tracce di una migrazione celtica nel IV secolo a.C. Nel 229 a.C. iniziò un lungo conflitto tra Illiri e Romani, descritto nelle cronache dell'epoca come uno dei più difficili e impegnativi dopo le Guerre Puniche, che portò all'annessione dell'Illiria nel 9 d.C.
Tra il 337 e il 395 d.C., durante la disgregazione dell'Impero romano, la Dalmazia e la Pannonia divennero parte dell'Impero romano d'Occidente, durante il periodo giustinianeo divenne parte dell'Impero bizantino, per poi essere parzialmente conquistata dagli Avari. Le conoscenze della storia dei Balcani occidentali durante il Medioevo sono frammentarie, comunque dopo l'arrivo degli Slavi si instaurò una struttura sociale tribale che venne parzialmente smantellata intorno al nono secolo.
Il principato di Serbia e il regno di Croazia si divisero il controllo della Bosnia ed Erzegovina nel IX e nel X secolo che in quell'epoca aveva i confini differenti; per una serie di circostanze il territorio venne poi conteso tra il Regno di Ungheria e l'Impero bizantino fino al XII secolo, quando raggiunse l'autonomia, persa completamente in seguito alle continue invasioni turche nella prima metà del Quattrocento, tramutatesi nel 1463 in una plurisecolare occupazione, durata fino al 1881.


=== Regno di Bosnia ===
Il primo governante bosniaco fu bano Borić, il secondo bano Kulin il cui governo segnò l'inizio di controversie religiose, legate ad una Chiesa bosniaca, spesso considerata eretica sia dai cattolici romani che dai bizantini ortodossi, e più tardi a torto associata al bogomilismo. La lite scatenò di fatto una lunga ed estenuante lotta per il potere tra i Šubić e i Kotromanić, che andò avanti fino al 1322, quando Stefano II Kotromanić divenne bano. Più tardi, suo nipote Tvrtko I ottenne il controllo della Bosnia e si incoronò re il 26 ottobre 1377. I confini della Bosnia di Tvrtko I non coincidono con i confini della Bosnia ed Erzegovina. Il regno durò, tra varie instabilità politiche e sociali, fino al 1463, quando fu occupato e distrutto dai turchi ottomani, mentre l'erede della corona, Katarina Kosača Kotromanić, fuggì a Roma cercando per sé e per il suo paese la protezione del Papa, a cui lasciò anche la corona della Bosnia. I suoi figli, come numerosi suoi sudditi, furono imprigionati dai turchi e costretti ad abbandonare la fede cristiana e ad accettare l'Islam, a cui soprattutto i bogomili aderirono in massa.


=== L'epoca ottomana ===
La conquista ottomana segnò una nuova era nella storia bosniaca introducendo cambiamenti radicali nel panorama politico e culturale della regione, che venne assorbita dall'Impero ottomano.
Il dominio durò tre secoli e portò notevoli cambiamenti, tra cui l'emergere di una comunità musulmana che divenne maggioritaria anche per i benefici sociali, economici e politici, sebbene i cristiani e i cattolici fossero tutelati per decreto imperiale e gli ortodossi si sviluppassero soprattutto in Erzegovina.
Durante l'Impero ottomano, la Bosnia visse un periodo di pace relativa, Sarajevo e Mostar divennero centri urbani di una certa rilevanza e nella capitale bosniaca venne costruita la biblioteca Vijećnica, la torre dell'orologio (Sahat Kula), il ponte vecchio Stari Most e le moschee Gazi Husrev-beg e dello Car (= Zar; careva džamija).
Molti bosniaci divennero personaggi influenti nella vita culturale, sociale e politica dell'impero ottomano, che alla fine del XVII secolo iniziò comunque a vacillare. L'instabilità portò a rivolte, malcontenti e battaglie che si conclusero con il Congresso di Berlino e il conseguente Trattato di Berlino (1878).


=== Il Congresso di Berlino del 1878 e il periodo austro-ungarico ===
Al Congresso di Berlino il ministro austro-ungarico Gyula Andrássy ottenne l'occupazione e l'amministrazione della Bosnia e dell'Erzegovina. Il periodo austro-ungarico fu caratterizzato da una relativa stabilità politica, da riforme sociali e amministrative che tendevano a far diventare la Bosnia una 'colonia modello' per cercare di limitare i sentimenti antiaustriaci e antiungheresi dei croati, soprattutto, l'insorgere di un nazionalismo degli Slavi del Sud.
Durante il dominio asburgico molte furono le riforme per superare il sistema ottomano, codificando un moderno sistema legislativo e politico e introducendo una modernizzazione generale. Vennero, inoltre, costruite tre chiese cattoliche soltanto a Sarajevo e varie nella Bosnia per venire incontro alle necessità della popolazione cattolica locale.
Nel giro di tre anni, l'Austro-Ungheria ottenne il placet della Germania e della Russia per l'annessione della Bosnia ed Erzegovina, formalizzata il 18 giugno 1881 con il Dreikaiserbund, alleanza tra Guglielmo I di Germania, Francesco Giuseppe e Alessandro III di Russia.
Un sanguinoso colpo di stato nel vicino Regno di Serbia, il 10 giugno 1903, instaurò a Belgrado un governo che si opponeva agli austriaco-ungheresi e propagava l'unione degli Slavi del Sud sotto la bandiera del medesimo Regno di Serbia. In Bosnia ed Erzegovina e in Croazia, che insieme alla Slovenia, in quel momento erano inglobate nell'Impero degli Asburgo, la rivolta di Belgrado suscitò poche reazioni, ottenendo soltanto il plauso delle minoranze ortodosse, sempre più serbizzate. L'imperatore di Vienna rimase fortemente preoccupato per l'andamento dei fatti. La situazione si complicò ulteriormente dopo una rivolta all'interno dell'Impero ottomano nel 1908, anche perché la Russia guardava con sempre crescente interesse verso le terre degli slavi del sud.
In una tale situazione internazionale, piuttosto complessa e delicata, il ministro russo Alexander Izvolsky si rivolse a Vienna il 2 luglio 1908 per chiedere il sostegno alla richiesta di accesso delle navi dello zar russo allo stretto dei Dardanelli verso il Mediterraneo, offrendo in cambio l'appoggio russo nella questione croata e slava in generale. Poco dopo, l'Austro-Ungheria il 6 ottobre 1908 proclamò l'annessione della Bosnia ed Erzegovina, scatenando reazioni contrastanti in Europa, conclusesi con l'annessione formale nel 1909.
La Serbia fu scontenta dell'annessione, perché tale atto di Vienna scombussolò i suoi piani di espansione. Le tensioni politiche tra Belgrado e Vienna culminarono il 28 giugno 1914, quando il giovane nazionalista serbo Gavrilo Princip assassinò a Sarajevo l'erede al trono austro-ungarico Francesco Ferdinando d'Asburgo-Este, che si era dichiarato disposto a risolvere in maniera soddisfacente le richieste degli slavi dell'Impero. L'atto terroristico è considerato da molti la miccia della prima guerra mondiale.


=== La Bosnia tra le due guerre mondiali ===
Alla fine della prima guerra mondiale, il 1º dicembre 1918, la Bosnia entrò a far parte dello Stato degli Sloveni, dei Croati e dei Serbi, rinominato poi Regno di Jugoslavia il 3 ottobre 1929, guidato dal re Alessandro I di Iugoslavia, assassinato il 9 ottobre 1934, cui succedette al trono Pietro II di Iugoslavia con un governo guidato da Paolo Karađorđević fino al colpo di stato del 27 marzo 1941 e all'invasione da parte dell'Asse, il 6 aprile 1941.
Il dittatore croato Ante Pavelić, comandante degli ùstascia, un gruppo di opposizione di ispirazione nazifascista, divenne il capo dello Stato Indipendente di Croazia (NDH), comprendente anche la Bosnia ed una piccola parte della Serbia, un governo fantoccio di fatto dipendente dalla Germania e dall'Italia fascista. La corona di Croazia venne offerta ad Aimone di Savoia-Aosta, con il nome di Tomislavo II, pur non avendovi questi mai messo piede.
Nel frattempo i partigiani jugoslavi organizzarono un movimento di resistenza capitanato da Josip Broz Tito (7 maggio 1892 - 4 maggio 1980). Durante la seconda guerra mondiale gli scontri tra gli ùstascia di Pavelic e i partigiani di Tito furono sanguinosi e numerosi i crimini di guerra.


=== La Jugoslavia socialista ===
Il 31 gennaio 1946 venne redatta una nuova Costituzione che includeva la Bosnia e l'Erzegovina all'interno della Repubblica Socialista Federale di Jugoslavia, un regime di ispirazione socialista orbitante intorno all'URSS, prima che la Lega dei Comunisti di Jugoslavia fosse espulsa nel 1948 dal Cominform.
La storia della Bosnia fino alla morte di Tito, alla successiva lenta disgregazione del regime comunista jugoslavo, alla caduta del Muro di Berlino e alla fine della Guerra fredda, coincide con quella della Jugoslavia. Alla morte di Josip Broz nel 1980 vi fu una turnazione di presidenti che detenevano il potere per un anno. Le Olimpiadi invernali del 1984 diedero una visibilità internazionale alla Bosnia ed Erzegovina.


=== La guerra dal 1991 al 1995 ===
In seguito ad un periodo di instabilità politica, sociale ed economica, la Jugoslavia venne scossa dall'emergere di movimenti nazionalisti, che il dirigente della Lega dei Comunisti di Serbia Slobodan Milošević seppe manovrare facendo leva sull'idea di Grande Serbia.
Sovvertendo lo stato di diritto, che all'epoca era già piuttosto instabile, utilizzando le frange violente delle tifoserie da stadio organizzate in milizie paramilitari, l'Esercito regolare della Jugoslavia socialista (l'Esercito Popolare Jugoslavo, JNA) e i dirigenti serbi dell'Alleanza Socialista di Jugoslavia (comunisti jugoslavi), Milosevic in Bosnia ed Erzegovina usò la tattica già sperimentata in precedenza in Croazia. In tale contesto, sostenne lo psichiatra e poeta Radovan Karadžić, criminale di guerra arrestato dopo lunga latitanza e condannato per crimini di guerra e di genocidio dal TPIY, il Tribunale ONU a L'Aia, e il lungamente latitante (16 anni di latitanza conclusasi con l'arresto il 26 maggio 2011) Ratko Mladić, anch'egli condannato per crimini di guerra e di genocidio. Nel frattempo, Milošević nel giugno 1991 promosse prima la guerra in Slovenia (conclusasi dopo pochi giorni con il ritiro serbo-jugoslavo) e poi la guerra in Croazia, cercando di fare in tutti i modi e in tutti i sensi "terra bruciata", come pure fu denominata l'operazione. La Bosnia ed Erzegovina fu coinvolta involontariamente in tale furia bellica per vari motivi ed a vari titoli.
Quando poi la Bosnia ed Erzegovina, in seguito al referendum sull'indipendenza dalla Federazione jugoslava creata da Tito (la consultazione popolare si svolse in conformità alla Costituzione jugoslava dell'epoca), il 3 marzo 1992 proclamò la propria indipendenza, la guerra si abbatté con inaudita furia su Sarajevo e sulle altre parti del Paese. Cominciò l'assedio di Sarajevo e un'estenuante lotta per la sopravvivenza della popolazione inerme. Dopo quattro anni di assedio della capitale, dopo il Massacro di Srebrenica e gli errori commessi in quella circostanza e in altre occasioni da parte dell'UNPROFOR, la forza di protezione ONU, la Comunità Internazionale decise di intervenire militarmente in modo concreto, ponendo così fine ad uno dei più atroci conflitti europei del Novecento e imponendo al contempo i contestatissimi Accordi di Dayton.


=== La fine della guerra e la prospettiva europea ===
Alla fine delle guerre balcaniche la Bosnia ed Erzegovina è stata posta sotto tutela internazionale, divisa in unità amministrative e ha richiesto di poter essere riconosciuta nel processo di allargamento dell'Unione europea. Essendo stata la regione jugoslava più colpita dalla guerra, la comunità internazionale lavora per ristabilire un sistema giudiziario, politico, amministrativo ed economico nella nazione, combattere la corruzione e la criminalità, ristabilire un sistema economico sano e conforme al mercato europeo.
La riforma costituzionale del sistema di Dayton è stata all'ordine del giorno per tutto lo scorso decennio, senza esito. La Bosnia vi è arrivata più vicino nel 2006, con le riforme del "pacchetto di aprile" (Aprilski Paket), che tuttavia sono state battute per due voti in Parlamento. Successivi incontri nel 2009 (processo di Prud) e 2012 non hanno avuto esito. A partire dal 2006, inoltre, con l'arrivo al potere nella Republika Srpska del partito SNSD di Milorad Dodik, ha avuto avvio una relazione più conflittuale tra il livello statale e il livello sub-statale, con ripetute minacce secessioniste da parte della RS.
Nel dicembre 2007 la Bosnia ed Erzegovina ha sottoscritto con l'Unione europea l'accordo di Stabilizzazione e Associazione, primo passo per l'integrazione europea. Nell'aprile 2008 il Parlamento bosniaco ha adottato la riforma della polizia, condizione che da tempo l'Unione europea ha posto alla Bosnia ed Erzegovina per firmare l'accordo di pre-adesione. L'accordo di Stabilizzazione e Associazione è stato firmato il 16 giugno 2008.
A seguito del fallimento nel 2014 della riforma costituzionale per allineare la Costituzione bosniaca alla Convenzione europea sui diritti dell'uomo, per quanto riguarda l'elettorato passivo delle minoranze alla Presidenza e alla Camera alta (caso Sejdic-Finci), l'UE ha modificato la propria condizionalità, indicando l'adozione di una agenda di riforme socioeconomiche come condizione per l'entrata in vigore dell'Accordo di Stabilizzazione e Associazione.. Tale accordo è quindi entrato in vigore il 1º giugno 2015.
A fine 2010 sono stati inoltre rimossi i requisiti di visto Schengen per i cittadini bosniaci.


== Geografia ==
La Bosnia ed Erzegovina si trova nei Balcani occidentali, confina con la Serbia ad est, il Montenegro a sud-est e con la Croazia a nord e ad ovest. La città di Neum nel cantone di Erzegovina-Narenta, dove la popolazione è per la maggior parte croata, è l'unico accesso al mare Adriatico. Inoltre alla Bosnia ed Erzegovina appartiene l'enclave di Sastavci, frazione del comune di Rudo nella Regione di Foča che è interamente circondato dal territorio del comune serbo di Priboj nel Distretto di Zlatibor. Il territorio della Bosnia ed Erzegovina è prevalentemente montuoso e collinare. La parte occidentale del paese è attraversata dalle Alpi Dinariche le cui vette superano in più punti i 2000 m.


=== Idrografia ===


==== Costa ====
La costa adriatica della Bosnia ed Erzegovina è brevissima, poiché si estende per circa 25 km e corrisponde all'incirca al territorio della città di Neum, popolata in maggioranza da Croati, appartenente al Cantone di Erzegovina-Narenta, con sede a Mostar.


==== Fiumi ====
I fiumi della Bosnia ed Erzegovina sono nove: a nord Una, Sana, Sava (che è il più lungo), Vrbas, Bosna, Drina, a sud Lim, Piva e Neretva.


==== Laghi ====
Il lago più importante è il Perućac, di origine artificiale, lungo il corso della Drina, a sud-est del Paese, condiviso per un sesto della sua estensione con la Serbia.


=== Clima ===
Come in gran parte dell'Europa centro-orientale e sud-orientale, il clima della Bosnia ed Erzegovina è tipicamente continentale, con inverni generalmente rigidi e nevosi ed estati con discrete escursioni termiche giornaliere, in cui non mancano periodi caldi ed afosi. Particolarmente frequenti, come in tutti i Balcani, le precipitazioni abbondanti.


== Popolazione ==
La popolazione residente in Bosnia ed Erzegovina è di 3,517 milioni di abitanti (nel 2016), ed abita nelle aree urbane per il 43%. L'aspettativa di vita è di 68,5 anni, ma il Paese detiene un record negativo europeo. Infatti, il coefficiente di Gini è il più alto in Europa (0,56), seppure la lista degli Stati per uguaglianza di reddito indichi un valore di 0,262 per l'anno 2001. Il tasso di disoccupazione si attesta al 34%. La mortalità infantile è del 13 per mille, mentre il tasso di alfabetizzazione è del 97,9%.


=== Demografia ===
La popolazione in Bosnia-Erzegovina nel 2013, ridottasi a causa del conflitto, è costituita da abitanti di etnie e religioni diverse: bosgnacchi (musulmani, 50,11%), serbi (ortodossi, 36,78%) e croati (cattolici, 14,43%).


=== Etnie ===

Il titolo di etnia alla popolazione di fede islamica, o di tradizione islamica, venne riconosciuto nel 1961. In questo modo il governo della vecchia Federazione iugoslava intese riconoscere alla componente maggioritaria presente nella regione diritti analoghi alle altre comunità (serba, croata, slovena, macedone, ...).
Fino allo scoppio del conflitto nazionalista (1991-1995), la Bosnia ed Erzegovina veniva considerata come esempio di Paese multietnico in cui si era raggiunto un sereno equilibrio tra le diverse comunità. I problemi tuttavia erano solo sopiti e si manifestarono con le armi. Infatti la convivenza di popolazioni di religione islamica (i bosgnacchi) accanto a quelle serbe e croate (cristiane) non era facile.
Secondo il censimento del 1991, la Bosnia ed Erzegovina era per il 44% etnicamente bosniaco-musulmana (all'epoca dichiarati musulmani, successivamente per indicare i cittadini bosniaci di religione islamica è stato coniato nel 1994 il termine bošnjak, bosgnacco), per il 31% serba e per il restante 17% croata (la maggior parte dei quali stanziati in Erzegovina), con il 6% delle persone che si dichiaravano jugoslave (queste comprendevano le persone provenienti da matrimoni misti, così come alcuni "patrioti" jugoslavi). Esisteva anche una forte correlazione tra identità etnica e religione; l'88% dei croati era cattolico, il 90% dei bosniaci praticava l'Islam e il 99% dei serbi era ortodosso.
Il primo censimento ufficiale della Bosnia ed Erzegovina dopo la guerra è stato eseguito solamente nel 2013.
Secondo i dati del CIA World Factbook, relativi al 2006, la Bosnia ed Erzegovina è etnicamente formata:

al 48% da bosgnacchi (per la maggior parte musulmani)
al 37,1% da serbi (per la maggior parte cristiani ortodossi)
al 14,3% da croati (per la maggior parte cristiani cattolici)
allo 0,6% da altre etnieOltre a coloro che non si riconoscono nei tre popoli costitutivi, la Costituzione riconosce come appartenenti al gruppo degli "Altri" anche i membri delle minoranze nazionali. Una legge del 2003 ne riconosce ufficialmente 17: albanesi, cechi, ebrei, italiani, macedoni, montenegrini, polacchi, rom, romeni, russi, russini, slovacchi, sloveni, tedeschi, turchi, ucraini e ungheresi.


=== Religioni ===


==== Comunità ebraica ====
I primi ebrei giunsero in Bosnia dopo l'espulsione dalla Spagna del 1492; accanto a questo primo nucleo sefardita, nel 1686 si aggiunse un nucleo aschenazita proveniente dall'Ungheria. I turchi ottomani che allora dominavano la Bosnia accolsero gli ebrei e concessero una buona autonomia, che permise loro di prosperare. I rapporti con le altre etnie erano assolutamente pacifici. Nel 1878 l'Impero austro-ungarico conquistò la Bosnia e ciò determinò l'arrivo di altri ebrei aschenaziti provenienti dall'impero. Nel 1940 si stima che circa 14.000 ebrei vivessero in Bosnia, di cui 10.000 a Sarajevo.
Nel 1941 l'invasione nazista portò alla creazione dello Stato Indipendente di Croazia retto da Ante Pavelić, che portò avanti lo sterminio degli ebrei. Si stima che 10.000 ebrei siano stati uccisi, mentre i restanti entrarono a far parte della resistenza jugoslava.
Prima delle guerre jugoslave, gli ebrei bosniaci erano circa 2.000; lo scoppio della guerra spinse molti ebrei ad emigrare verso Israele. Ad oggi la comunità conta sulle 1000 persone, di cui 700 a Sarajevo; i rapporti con le altre etnie e gruppi religiosi sono rimasti buoni.


=== Lingue ===
Le lingue ufficiali sono il bosniaco, il serbo e il croato. Sulla carta le differenze fra le tre lingue sono minime; in linea di massima vengono usati il bosniaco e il croato nella Federazione di Bosnia ed Erzegovina, con alfabeto a caratteri latini, mentre si usano il serbo e il bosniaco nella Repubblica Serba di Bosnia ed Erzegovina, con alfabeto a caratteri cirillici.


== Ordinamento dello stato ==
La Bosnia ed Erzegovina è composta da due entità territoriali e un distretto che appartiene a entrambe le entità:

Federazione di Bosnia ed Erzegovina
Repubblica Serba di Bosnia ed Erzegovina
Distretto di Brčko, territorialmente composto da territori di entrambe le entità avendo autonomie amministrative proprie.L'ex repubblica iugoslava della Bosnia ed Erzegovina è stata di fatto spartita in due zone, la Federazione croato-musulmana (51% del territorio) e la Repubblica serba (il restante 49%).
Ciascuna delle due zone ha un proprio ordinamento che, nel caso della prima, prevede una complessa gerarchia di ruoli e responsabilità volta a garantire il mantenimento di buoni rapporti di convivenza tra le etnie musulmana e croata.
Tale architettura amministrativa e politica si ripete per la Presidenza centrale della repubblica, al cui vertice stanno tre membri eletti a suffragio universale in rappresentanza delle tre etnie.


=== L'Alto Rappresentante ===
Secondo gli Accordi di Dayton, è stata istituita la figura dell'Alto rappresentante per la Bosnia ed Erzegovina, la più alta autorità civile del Paese, a cui spettano dei compiti di controllo, di monitoraggio e supervisione relativi all'Annesso X dell'Accordo di Dayton (Aspetti civili), nonché potere di imposizione di provvedimenti legislativi e di rimozione di pubblici funzionari che ostacolino l'attuazione della pace.
La nomina dell'Alto Rappresentante è effettuata dallo Steering Board del Peace Implementation Council (PIC), un organo di 55 Stati ed organizzazioni internazionali (di cui l'Italia è membro permanente) ed è approvata ufficialmente dal Consiglio di sicurezza delle Nazioni Unite.
Per quanto riguarda il Distretto di Brčko, situato nel Nord del Paese al confine con la Croazia, questo gode, ai sensi dell'Arbitrato interno del 1999, di un elevato grado di autonomia rispetto al Paese anche in materia economica e fiscale. Il Distretto è stato ufficialmente stabilito l'8 marzo 2000 con una decisione dell'allora Alto Rappresentante delle Nazioni Unite Wolfgang Petritsch.


=== Presidenza ===
La Presidenza della Bosnia ed Erzegovina è un organo collegiale composto da tre membri che costituisce l'autorità massima della federazione. I tre membri sono eletti direttamente dal corpo elettorale e in modo contestuale ogni quattro anni; ognuno dei tre membri rappresenta uno dei tre popoli costitutivi: i bosgnacchi, i serbi e i croati. Ciascun membro assume a rotazione la carica di presidente della presidenza per un periodo di otto mesi. In caso di decesso o impossibilità di uno dei membri della Presidenza, la Camera dei Rappresentanti nomina il sostituto.
Alla Presidenza fa capo la politica estera; essa nomina inoltre gli Ambasciatori e il Presidente del Consiglio dei ministri centrale.


=== Parlamento ===
L'Assemblea parlamentare è l'organo legislativo del Paese ed è formata da due Camere: la Camera dei Popoli e la Camera dei Rappresentanti. 

La Camera dei Popoli conta 15 membri, 2/3 eletti dalla Camera dei Popoli della Federazione della Bosnia ed Erzegovina (5 croati e 5 bosniaci) e 1/3 dall'Assemblea Nazionale della Republika Srpska (5 serbi).
La Camera dei Rappresentanti è composta da 42 membri, 28 dalla Federazione di Bosnia ed Erzegovina e 14 dalla Repubblica Serba.I deputati della Camera dei Rappresentanti sono eletti a suffragio diretto ogni quattro anni con sistema proporzionale.
I 15 membri della Camera dei Popoli sono nominati ogni quattro anni. L'Assemblea Nazionale della Repubblica Serba di Bosnia ed Erzegovina (Republika Srpska) nomina i 5 membri in rappresentanza della comunità serba, mentre l'Assemblea dei Popoli della Federazione di Bosnia ed Erzegovina ne designa 5 per ciascuna delle altre due etnìe.
I disegni di legge devono essere approvati da tutte e due le camere del Parlamento. Le deliberazioni sono prese secondo il criterio della maggioranza dei votanti; all'interno della quale deve essere rispettato il principio di 1/3 dei membri di ogni componente (se durante la seduta non vi è 1/3 dei membri di ogni etnia la legge non entra in vigore).
La Federazione di Bosnia ed Erzegovina è divisa in dieci cantoni, ognuno provvisto di proprie Istituzioni: otto cantoni hanno una precisa maggioranza etnica, negli altri due le comunità sono rappresentate in maniera più omogenea. Il suo Parlamento è a struttura bicamerale, composto da una Camera dei Rappresentanti di 140 membri e da una Camera dei Popoli di 80 componenti - eletti dai consiglieri dei dieci cantoni -, paritetica tra rappresentanti bosniaco-musulmani croati.
La Repubblica Serba di Bosnia ed Erzegovina invece ha un'Assemblea monocamerale di 83 membri: nella quale vi è un Consiglio dei popoli di 28 membri.


=== Governo ===
Al suo interno le tre componenti etniche devono essere in uguale misura per ciò che riguarda i ministri croati, serbi e bosniaci.
La guida è affidata al Presidente del Consiglio dei ministri, nominato dalla Presidenza con conseguente approvazione da parte della Camera dei Rappresentanti. Il Presidente del Consiglio dei ministri deve essere di etnia diversa dal Presidente di turno della triade presidenziale.
Il Ministro delle Finanze, del Commercio Estero, dei Diritti Umani e dei Rifugiati, della Sicurezza e della Giustizia devono essere approvati da parte dell'Alto Rappresentante ONU della Comunità internazionale in Bosnia.


=== Suddivisioni amministrative ===
La Bosnia ed Erzegovina è divisa in Federazione di Bosnia ed Erzegovina e Repubblica Serba di Bosnia ed Erzegovina o Repubblica Srpska. Il Distretto di Brčko è una entità con autonomie particolari.
La Federazione è ulteriormente divisa in 10 cantoni:

Una-Sana
Posavina
Tuzla
Zenica-Doboj
Podrinje bosniaco
Bosnia Centrale
Erzegovina-Neretva
Erzegovina Occidentale
Sarajevo
Cantone 10La Repubblica Serba di Bosnia ed Erzegovina è composta da 7 regioni:

Banja Luka
Bijeljina
Doboj
Foča
Sarajevo-Romanija
Trebigne
VlasenicaI cantoni e le regioni sono ulteriormente divisi in municipalità.


=== Città principali ===
Saraievo - capitale del Paese
Banja Luka - capitale de facto della Repubblica Serba di Bosnia ed Erzegovina
Tuzla
Mostar - capoluogo dell'Erzegovina
Zenica
Travnik
Bihać
Srebenica
Doboj
Bijeljina
Živinice


=== Istituzioni ===


==== Università ====
L'Università di Sarajevo, oltre ad essere tra le più prestigiose, è la più grande e antica università bosniaca, istituita il 2 dicembre 1949, anche se le sue origini risalgono al XVI secolo. Altre università di rilievo sono quella di Tuzla, Banja Luka, Mostar, Zenica e Bihać.


==== Ordinamento scolastico ====


==== Sistema sanitario ====
Il sistema sanitario del paese non è ancora a livelli qualitativi paragonabili agli standard occidentali. Un grave problema risulta essere l'alto numero di mine inesplose, che cagionano ogni anno numerosi decessi e feriti. Nel 2007, si sono manifestati dei focolai di influenza aviaria.


==== Forze armate ====
Le forze armate di Bosnia ed Erzegovina sono state unificate in una singola entità nel 2006, con la fusione fra l'Esercito della Bosnia ed Erzegovina e l'Esercito della Repubblica Serba di Bosnia ed Erzegovina, che avevano difeso le rispettive regioni. Il Ministero della Difesa è stato costituito nel 2004. Le forze armate bosniache comprendono l'Esercito bosniaco, l'Aeronautica Militare bosniaca e la Difesa Aerea. L'Esercito bosniaco consiste di 10.000 uomini in servizio attivo, più 5.000 riservisti. Tale esercito è composto da veicoli ed equipaggiamenti di origine americana, jugoslava, sovietica ed europea. L'Aeronautica dispone di 2.500 uomini e di circa 45 velivoli, la maggior parte dei quali sono mezzi di trasporto e di addestramento. La Difesa Aerea utilizza missili spalleggiabili MANPAD, batterie di missili SAM, cannoni AA e radar. La maggior parte dell'equipaggiamento antiaereo è di origine sovietica.
L'Esercito è composto dalle seguenti unità (località di stanziamento):

Dal dicembre 2006, le Forze Armate della Bosnia ed Erzegovina hanno preso parte alle operazioni in Iraq.


== Politica ==
La Bosnia ed Erzegovina è indipendente dal 1992.
Il conflitto (1992-1995), scoppiato tra le tre etnie costituenti la Bosnia (croata, bosniaco-musulmana, serba), si è concluso con l'intervento dell'ONU e della NATO insieme all'Unione europea.
L'Accordo di Dayton, firmato il 21 novembre 1995, ha sancito l'integrità e la sovranità della Bosnia ed Erzegovina, suddivisa tra due "entità" (la Federazione di Bosnia ed Erzegovina, croato-musulmana - 51% del territorio - e la Repubblica Serba di Bosnia ed Erzegovina, serba - 49% del territorio -) e un distretto, ossia il Distretto di Brčko esteso su entrambe entità.
Con gli stessi accordi è entrata in vigore la Costituzione della Bosnia ed Erzegovina, che non è un documento indipendente, bensì costituisce l'Annesso 4 dell'Accordo di Dayton.
La Bosnia ed Erzegovina è dotata di istituzioni "statali" centrali: una Presidenza tripartita, un Parlamento bicamerale con una Camera dei Rappresentanti e una Camera dei Popoli, un Consiglio dei Ministri, una Corte Costituzionale ed una Banca Centrale. La Presidenza tripartita è composta da tre membri, esponenti dei tre gruppi etnici maggioritari, musulmano-bosniaco, serbo-bosniaco e croato-bosniaco.
La forma giuridica delle due singole Entità è stabilita dalle proprie Costituzioni, che prevedono per entrambe un Presidente e due Vice Presidenti, un Parlamento (bicamerale per la Federazione e monocamerale per la Repubblica Srpska) ed un Governo. Le due Entità godono di larghissima autonomia, anche se hanno istituzioni comuni in limitate materie, tra cui politica estera, doganale e monetaria. Nel settore della difesa è prevista invece una competenza propria delle due Entità, che dovranno tuttavia essere dotate di forze militari bilanciate.
Dalla fine del conflitto, il quadro politico-amministrativo scaturito dagli accordi di pace ha sostanzialmente retto, funzionando senza interruzioni. Non bisogna però dimenticare che, proprio a garanzia di quegli accordi, alcuni contingenti militari stazionano permanentemente in diversi punti del territorio.


== Economia ==
Il PIL nominale (a prezzi correnti) del Paese nel 2012 è stato di 17.326 milioni di dollari americani. La Bosnia si è impoverita molto a causa della guerra e anche per questo vi è il problema dell'emigrazione. L'agricoltura non porta molti frutti, mentre l'allevamento del bestiame e lo sfruttamento del patrimonio forestale sono molto produttivi, poiché nel sottosuolo ci sono ferro e carbone. Anche se di piccole dimensioni esistono industrie siderurgiche, metallurgiche, chimiche, elettroniche, ecc.


== Ambiente ==
Inquinamento atmosferico causato dalle industrie, scarsità di acqua e servizi sanitari carenti o inesistenti sono alcuni dei problemi ambientali che affliggono la Bosnia-Erzegovina, sebbene la questione prioritaria rimanga la ricostruzione delle infrastrutture distrutte dalla guerra civile. Dalla fine della guerra la maggior parte degli sforzi sono stati indirizzati al ripristino delle strutture e dei servizi di base piuttosto che alla soluzione delle problematiche ambientali.
Il paese ha partecipato come osservatore al World Conservation Congress (Congresso mondiale sulla conservazione ambientale) tenutosi a Montréal nel 1996 e ha sottoscritto alcuni trattati internazionali in materia ambientale riguardanti l'inquinamento atmosferico, l'abolizione dei test nucleari, la vita marina e la protezione dell'ozonosfera. Tra le aree protette si ricordano il Parco nazionale Kozara, nel nord del paese, e il Parco nazionale Sutjeska, al confine con il Montenegro.


== Cultura ==
La Carta di Ban Kulin può essere considerato l'atto di nascita simbolico della sovranità Bosniaca, in quanto è il primo documento scritto con riferimenti precisi sui confini della Bosnia stessa (tra i fiumi Drina, Sava e Una) e sullo stato bosniaco. Scritto in cirillico bosniaco, la Carta di Ban Kulin si concretizzava in un accordo commerciale tra la Bosnia e la Repubblica di Dubrovnik.
Sul piano religioso, la Bosnia ed Erzegovina, da qualche tempo, è anche nota per le Apparizioni di Međugorje, fenomeni che si verificano dal 24 giugno 1981 nella cittadina bosniaca di Međugorje.


=== Arte ===


=== Letteratura ===
Nel xx secolo si afferma la figura, Premio Nobel per la Letteratura nel 1961, di Ivo Andrić, con romanzi ambientati nella sua terra: la Bosnia
Tra gli altri scrittori bosniaci ricordiamo Miljenko Jergović e Zlata Filipović.


=== Musica ===
Tra le cantanti bosniache possiamo citare Maya Sar, Selma Bajrami, e le Feminnem, gruppo musicale femminile originarie anche della Croazia.


== Sport ==
La Bosnia ed Erzegovina ha una buona tradizione sportiva in varie discipline: nell'atletica figurano importanti atleti come Amel Tuka, medaglia di bronzo negli 800 metri ai Mondiali di atletica leggera del 2015. Anche il calcio è molto seguito con buone squadre del campionato e giocatori quali Dušan Bajević e Ivica Osim. Per la pallacanestro la Bosnia ed Erzegovina ha ottenuto varie volte la qualificazione al campionato di Eurobasket. Per la boxe possiamo ricordare Marijan Beneš, mentre nel torneo di scacchi un posto rilevante è occupato da Borki Predojević, vincitore di due campionati europei giovanili e un Campionato mondiale U16, nel 2003 in Grecia.
La Nazionale di calcio della Bosnia ed Erzegovina  nacque dall'indipendenza dalla Jugoslavia; il suo miglior risultato è stato la qualificazione al mondiali del 2014, concluso per i bosniaci al terzo posto del proprio raggruppamento. Tra i calciatori di maggior livello Edin Džeko e Miralem Pjanić, che giocano rispettivamente nella Roma e nel Barcellona.


== Festività e ricorrenze nazionali ==


== Galleria d'immagini ==

		
		
		
		
		
		
		
		
		
		


== Note ==


== Bibliografia ==
AA. VV., Guide to Collections of the Regional Museum of Bosnia and Herzegovina, Sarajevo 1984
AA. VV., Arhitektura Bosne I Hercegovine 1878-1918, Sarajevo 1987
D. Covic, Od Butmira do Ilira, Sarajevo 1976
C. M. Daclon, Bosnia, Rimini, Maggioli, 1997
N. Malcolm, Storia della Bosnia, Milano, Bompiani, 2000
F. Maniscalco, Sarajevo. Itinerari artistici perduti, Napoli 1997
G. Vignoli, Gli Italiani dimenticati. Minoranze italiane in Europa, Giuffrè, Milano, 2000 (tratta anche degli insediamenti italiani in Bosnia).
G. Corradi, M Morazzoni "Punti Cardinali"


== Voci correlate ==
Bosnia
Cristianesimo democratico
Cucina bosniaca
Democrazia islamica
Erzegovina
Guerra in Bosnia ed Erzegovina
Marco bosniaco
Targhe automobilistiche bosniache
Suada Dilberović
Massacro di Srebrenica


== Altri progetti ==

 Wikiquote contiene citazioni di o su Bosnia ed Erzegovina
 Wikinotizie contiene notizie di attualità su Bosnia ed Erzegovina
 Wikimedia Commons contiene immagini o altri file su Bosnia ed Erzegovina
 Wikivoyage contiene informazioni turistiche su Bosnia ed Erzegovina


== Collegamenti esterni ==
(BS, EN, DE, FR, ES) Bosnia Erzegovina online, su bih-x.com. URL consultato il 6 marzo 2007 (archiviato dall'url originale il 6 marzo 2007).
Scheda della Bosnia Erzegovina dal sito Viaggiare Sicuri - Sito curato dal Ministero degli Esteri e dall'ACI.
 Sezione Bosnia Erzegovina dell'Osservatorio sui Balcani, su osservatoriobalcani.org. URL consultato il 27 novembre 2006 (archiviato dall'url originale il 6 novembre 2006).
 Monumento Nazionale di Bosnia - Muslibegovic House, su muslibegovichouse.com.
(EN) Ufficio dell'Alto Rappresentante in Bosnia ed Erzegovina, su ohr.int.
 Galleria fotografica della Bosnia e Herzegovina, su backpacker.it (archiviato dall'url originale il 24 dicembre 2008).
 Bosnia News, su bosnianews.blogspot.com.
 Le prospettive europee della Bosnia, su euronews.net.
 Sistema Politico della Bosnia Erzegovina, su parlalex.it.
(EN) Turismo in Bosnia Erzegovina, su bhtourism.ba. URL consultato il 22 settembre 2009 (archiviato dall'url originale il 10 marzo 2015).

 Sito ufficiale, su fbihvlada.gov.ba. 
 Bosnia ed Erzegovina, in Dizionario di storia, Istituto dell'Enciclopedia Italiana, 2010. 
 Bosnia ed Erzegovina, su sapere.it, De Agostini. 
(IT, DE, FR) Bosnia ed Erzegovina, su hls-dhs-dss.ch, Dizionario storico della Svizzera. 
(EN) Bosnia ed Erzegovina, su Enciclopedia Britannica, Encyclopædia Britannica, Inc. 
(EN) Bosnia ed Erzegovina, in Catholic Encyclopedia, Robert Appleton Company.