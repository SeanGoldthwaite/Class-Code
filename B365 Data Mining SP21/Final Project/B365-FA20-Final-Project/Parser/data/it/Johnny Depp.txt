Johnny Depp, all'anagrafe John Christopher Depp II (Owensboro, 9 giugno 1963), è un attore e produttore cinematografico statunitense.
Annoverato tra gli attori più prolifici e completi della sua generazione, nel corso della sua carriera ha ricevuto un Golden Globe come miglior attore in un film commedia o musicale per Sweeney Todd - Il diabolico barbiere di Fleet Street, dopo essere stato candidato 10 volte al premio e tre nomination al premio Oscar come miglior attore protagonista per La maledizione della prima luna, Neverland - Un sogno per la vita e Sweeney Todd - Il diabolico barbiere di Fleet Street.
Nel 2010, secondo la rivista Forbes, è stato l'attore più pagato del mondo assieme a Sandra Bullock, guadagnando 80 milioni di dollari da giugno 2009 a giugno 2010.


== Biografia ==
John Christopher Depp  nasce il 9 giugno 1963 a Owensboro, un piccolo centro industriale del Kentucky. È il minore di quattro fratelli, di cui un fratello Danny More (detto DM) e due sorelle, Debbie e Christie Dembrowski (sua attuale manager) sono nati dal primo matrimonio della madre. Il padre John Christopher More Depp Senior è un ingegnere comunale e la madre Betty Sue Palmer lavora come cameriera. La famiglia di Depp ha discendenza principalmente irlandese, tedesca, francese e cherokee. Depp ha detto più volte di non conoscere l'origine del suo cognome ma, scherzando, dice che sia realmente lineare con la sua personalità, perché può essere tradotto in tedesco come idiota o sciocco. La nonna materna di Johnny, Minnie, era una nativa americana Cherokee e anche suo padre vanta lontane parentele con questo popolo. Da piccolo è spesso accanto al suo adorato nonno, che gli trasmette la passione per il gospel e la musica, ma muore poco dopo il settimo compleanno di Johnny. Lo stesso anno la famiglia si trasferisce nella città costiera di Miramar, in Florida, dove il padre trova impiego come direttore dei lavori pubblici. Sconvolto dalla morte del nonno e dai continui traslochi (una ventina, dopo il trasferimento in Florida) che gli impedisce di trovare degli amici, Depp diventa un ragazzo chiuso, scontroso e più propenso alla sperimentazione delle droghe che allo studio.
Nella chiesa di suo zio, un pastore presbiteriano, Depp scopre la musica, grazie ai gospel suonati dal cugino. A dodici anni comincia a suonare la chitarra. Autodidatta, fonda la sua prima rock band da garage chiamata The Flame, con la quale si esibisce in numerosi night-club della Florida; la band cambia poi il proprio nome con The Kids. Quando i suoi genitori divorziano nel 1978, va a vivere con la madre e sul bicipite destro si fa tatuare la testa di un capo indiano per sottolineare il suo legame (anche di sangue) con il popolo Cherokee.


=== Los Angeles e gli esordi nel cinema ===
Il gruppo The Kids acquista una certa notorietà in Florida, tanto che, negli anni ottanta, la band viene ingaggiata per fare da apertura e da spalla ai concerti delle star più famose come i Talking Heads, i B52s e Iggy Pop, che è il suo idolo musicale. Nel 1983, in cerca di un contratto discografico, la band lascia la Florida e va a Los Angeles; la realtà non si rivela però all'altezza delle aspettative, la band ha un considerevole successo regionale, ma non sfonda e Depp, sempre a corto di denaro, si arrangia come può trovando lavoro come muratore, benzinaio, meccanico, stampatore e venditore telefonico di penne e spazi pubblicitari (per il quale usò il nome di Edward Quartermaine, uno dei personaggi della soap opera General Hospital).Il 24 dicembre 1983, a soli vent'anni, si sposa con la truccatrice Lori Ann Allison, di sei anni maggiore di lui, sorella di un membro dei Kids; il matrimonio dura due anni. Nel 1984 conosce l'amico di Lori, Nicolas Cage, nipote tra l'altro del regista Francis Ford Coppola; Nicolas vede in Johnny un volto da attore e lo incoraggia per primo a tentare una carriera nella recitazione, intravedendo il suo potenziale successo; gli presenta infatti la sua agente che, convincendolo a fare un provino, lo avvia così sulla strada del cinema. Depp va al provino per l'horror Nightmare - Dal profondo della notte (Nightmare on Elm Street) di Wes Craven, gli viene data una parte da imparare in una notte e la mattina dopo viene ingaggiato.Quello che all'inizio era un semplice lavoro per continuare a fare musica, diventa qualcosa di più consistente: Depp si iscrive al Loft Studio di Los Angeles per prendere lezioni di recitazione drammatica, mentre la band si scioglie. Nel 1985 è protagonista del film commedia Posizioni promettenti (Private Resort), una commedia scadente. «Ci sono circa novanta film come quello in giro e questo si è rivelato essere il peggiore di tutti», ha detto Depp. Una svolta arriva quando Oliver Stone lo sceglie nella parte di un soldato per Platoon (1986), film vincitore di quattro premi Oscar, esperienza nella giungla delle Filippine che consacra in lui la voglia di recitare.Nel 1987, dopo l'abbandono di Jeff Yagher nella serie televisiva statunitense 21 Jump Street, viene scelto per il ruolo dell'agente Tom Hanson. Depp diventa il personaggio più popolare e amato della serie dai giovani, ma soprattutto dalle ragazze. Dapprima sconosciuto, diventa un vero e proprio idolo e riceve diecimila lettere al giorno dalle sue fan.


=== Anni novanta ===

La notorietà, il successo, i soldi e la fama non soddisfano l'animo impetuoso e inquieto di Johnny, profondamente infelice e frustrato, che si sente intrappolato nel ruolo del «bel ragazzo da piccolo schermo». Dopo tre anni lascia la serie 21 Jump Street e il primo film che girò mentre ancora recitava nella serie fu Cry Baby di John Waters uscito nel 1990.
Il suo vero pigmalione artistico è il regista Tim Burton, che lo sceglie come protagonista di una pellicola tratta dal suo racconto per l'infanzia Morte malinconica del bambino ostrica e altre storie: Edward Mani di Forbice (Edward Scissorhands) (1990), una favola postmoderna. La storia di questo Pinocchio oscuro, cresciuto in completa solitudine dopo la morte del suo creatore e portato fra i "normali" da una venditrice Avon, ha molto successo, facendo diventare l'attore (che per studiare la parte si è ispirato a Charlot) una star di fama internazionale. Sul set del film, che attira il favore della critica, non solo nasce il lungo sodalizio con il regista Tim Burton, forte tanto da diventarne l'alter ego, ma anche un'importante relazione con Winona Ryder (sua compagna per quattro anni, dal 1989 al 1993, erano insieme da sei mesi quando hanno cominciato a girare il film di Burton), per la quale si fa tatuare "Winona forever" sul braccio, che poi farà trasformare con un'operazione chirurgica in "Wino forever", cioè "ubriaco per sempre".
Durante i primi anni novanta, Depp, che è assieme a Jenco il proprietario del club The Viper Room, al numero 8852 del Sunset Boulevard, fa del cameratismo con River Phoenix ed entra nel giro della cocaina, pur non sviluppandone una vera e propria dipendenza. Di fatto nel 2005 dichiara: È proprio la morte di Phoenix, avvenuta sul marciapiede per un'overdose all'uscita dal suo locale, a spingere Depp a cambiare diametralmente stile di vita.

Johnny ha sul suo avambraccio sinistro sette o otto cicatrici autoinferte. A questo proposito, nel 1993, in una intervista su Talk, ha spiegato il motivo del suo autolesionismo: Già a partire dagli anni novanta si fa largo nella sua carriera quell'anticonformismo che lo differenzierà dagli altri attori made in Hollywood. Se gli interpreti della sua generazione accettano ruoli in pellicole commerciali, Depp sceglie quelli che più lo attirano.
Entrato nella rosa dei candidati al Golden Globe come miglior attore protagonista per la commedia Benny & Joon (dove interpreta uno strano mimo che in alcuni atteggiamenti recupera la tristezza chapliniana) di Jeremiah S. Chechik, recitò accanto a Faye Dunaway e Jerry Lewis ne Il valzer del pesce freccia (Arizona Dream) del 1993, pellicola fantastica di Emir Kusturica, interpretando i panni di Axel, che rifiuta il sogno americano propostogli dallo zio per una serie di stravaganti amici. Lo stesso anno recita in Buon compleanno Mr. Grape di Lasse Hallström, nei panni di un giovane oppresso da una famiglia insopportabile in una cittadina dell'Iowa. Depp è poi protagonista in Ed Wood, che Burton realizza nel 1994, dove incarna il regista di film spazzatura degli anni cinquanta.
Il suo carattere indocile gli procura diverse disavventure, come l'arresto avvenuto nella notte fra il 12 e il 13 settembre del 1994. In seguito a una furibonda lite con la compagna Kate Moss, Depp mette a soqquadro la suite, da 2200 dollari a notte, dell'albergo newyorkese che li ospitava. Curiosamente, a denunciare il baccano, è il suo vicino di stanza: Roger Daltrey, cantante degli Who, famosi all'epoca proprio per i loro atti di vandalismo negli alberghi. L'accaduto gli fa meritare l'appellativo di Mr. Satana e il suo motto diventa: «Vivi in fretta, muori giovane».
Nello stesso anno è al fianco di Marlon Brando nei panni di un aspirante suicida e sedicente grande seduttore, pieno di fantasia in Don Juan De Marco - Maestro d'amore. Nel 1995 impersona il ghost cowboy di Dead Man. Poi recita in Minuti contati di John Badham a fianco di Christopher Walken. Ormai lo vogliono in molti: è amato dalle donne (è sempre in testa nelle classifiche dei divi più sexy) e dai registi di culto; è anche stato definito il migliore attore della sua generazione per il ruolo di sbandato in Donnie Brasco che lo vede protagonista accanto ad Al Pacino. Il 1997 è anche l'anno del suo esordio alla regia, con il film Il coraggioso, tratto dal romanzo di Gregory Mcdonald, dove interpreta l'indiano Raphael al fianco di Marlon Brando.Nel 1998 è il calvo giornalista sportivo dedito all'abuso di psichedelici in Paura e delirio a Las Vegas di Terry Gilliam, dove recita con Benicio del Toro.

Dopo la relazione tormentata con la modella Kate Moss e le colleghe Sherilyn Fenn, Juliette Lewis e Jennifer Grey, sembra aver trovato una compagna fissa: Vanessa Paradis, attrice e cantante francese conosciuta a Parigi e con la quale vive dal 1998. Il 27 maggio 1999 è nata la loro prima bambina, Lily-Rose Melody. Depp è talmente legato alla figlia da aver dichiarato di aver iniziato a vivere veramente solo dopo la sua nascita. Il 19 novembre 1999 ha ricevuto una stella nella Hollywood Walk of Fame; in questa occasione disse: Adesso tutti potranno calpestarmi, sottolineando sarcasticamente la sua visione del mondo di Hollywood.Nonostante nel 1999 venga arrestato per la seconda volta dopo aver fatto a pugni con dei paparazzi all'uscita di un ristorante londinese dove si trovava con la fidanzata Vanessa Paradis, la sua reputazione professionale è impeccabile, tanto che la Francia decide di omaggiarlo con un César onorario. Sempre nel 1999 interpreta Jack Kerouac in The Source - Sulla strada, il ricercatore Dean Corso alle prese col paranormale in La nona porta di Roman Polański e l'inquietante e misterioso comandante Spencer Armacost in The Astronaut's Wife - La moglie dell'astronauta.
Nonostante la frenetica attività in campo cinematografico, mantiene la passione per la chitarra e suona con il gruppo inglese Oasis la canzone Fade In-Out. Il suo nome appare anche nei crediti dell'album Be Here Now.


=== Anni duemila ===

All'inizio del 2000 è nelle sale anche con un thriller dal titolo Il mistero di Sleepy Hollow e dove interpreta Ichabod Crane; film al quale ha partecipato dopo aver rifiutato il ruolo di Neo in Matrix. Depp manifesta la sua controtendenza scegliendo il soprannome Mr. Stench, ovvero "Signor Puzzo": ha spiegato che questo soprannome ha un puro sfondo ironico: Sul finire degli anni novanta rimane sotto la luce dei riflettori anche a causa dei numerosi scandali e arresti avvenuti qualche anno prima: per aver pestato dei paparazzi, aver distrutto la stanza di un hotel di New York e i forti commenti politici sugli Stati Uniti. È spesso considerato da alcuni un sex symbol, nonostante egli abbia dichiarato di odiare di essere definito tale. La sua fama cresce film dopo film: nel 2000 ha interpretato lo zingaro Cesar in The Man Who Cried - L'uomo che pianse di Sally Potter, il tenente Victor in Prima che sia notte di Julian Schnabel e ha recitato al fianco dell'attrice Juliette Binoche nella commedia romantica Chocolat. Torna con Blow, proseguendo poi con La vera storia di Jack lo squartatore. Roman Polański ha commentato il modo di lavorare di Depp e il suo talento: «Johnny ha l'allure di una volpe, occhi lupeschi, sorriso incantatore, carisma formidabile. Johnny non fa niente, o per lo meno sembra non far niente, ed è bravissimo proprio per questo, oltre ad essere eccezionalmente bello. Ha la capacità di dare ritmo al personaggio in maniera spontanea. Arriva sul set e recita la sua parte senza mai perdere la concentrazione tra una ripresa e l'altra».Il 9 aprile 2002 dalla coppia Depp-Paradis nasce il secondo figlio, Jack John Christopher Depp III.Johnny è inoltre proprietario (con Sean Penn, John Malkovich e Mick Hucknall) del ristorante chiamato "Man-Ray", collocato nel centro di Parigi, e possiede un castello pseudogotico alquanto singolare sul Sunset Boulevard di Beverly Hills acquistato nel 1995, dopo anni di nomadismo, per una cifra pari a due milioni e trecentomila dollari e appartenuto in precedenza all'attore che interpretava Dracula al cinema, Bela Lugosi.

La posizione di Depp come importante star è stata decisa definitivamente dal successo nel 2003 del film La maledizione della prima luna della Walt Disney Pictures nel quale ha interpretato il capitano Jack Sparrow. La sua performance, valutata negativamente dai boss della Disney all'anteprima del film, riceve un'investitura popolare all'uscita pubblica del film. Nel 2006 la co-star di Depp nel secondo episodio di Pirati dei Caraibi, Bill Nighy, descrive il ruolo di Johnny come «uno dei più popolari ruoli degli ultimi tempi». Secondo quanto riporta Fandango, Depp è considerato una delle ragioni per la quale il pubblico vuole vedere il film. Il regista del film, Gore Verbinski, afferma che Sparrow assomiglia alla vera personalità dell'attore, sebbene lo stesso Depp dichiari di aver modellato il personaggio ispirandosi a Keith Richards, chitarrista dei Rolling Stones, e all'atteggiamento del personaggio dei Looney Tunes, Pepè la puzzola. Depp, che rimane sorpreso e commosso dalla positiva accoglienza del film da parte del grande pubblico, riceve una nomination all'Oscar per questo ruolo.Dopo aver interpretato il ruolo dell'agente della CIA Sands in C'era una volta in Messico, nel 2004 riceve un'altra nomination all'Oscar per il ruolo dell'autore scozzese di Peter Pan James Matthew Barrie nel film Neverland - Un sogno per la vita (Finding Neverland) accanto a Kate Winslet. Nel 2005 esce nelle sale con The Libertine e torna a lavorare con l'amico e regista Tim Burton in una doppia veste: in carne e ossa per il ruolo di Willy Wonka nel film La fabbrica di cioccolato (Charlie and the Chocolate Factory) e come doppiatore di un personaggio modellato sulle sue fattezze ne La sposa cadavere, due successi di pubblico e critica. Sempre nel 2004 prende parte al film Secret Window in cui recita come protagonista.
Nel 2006 torna a interpretare il ruolo di Jack Sparrow nel film Pirati dei Caraibi - La maledizione del forziere fantasma (Pirates of the Caribbean: Dead Man's Chest) che negli Stati Uniti incassa 135,5 milioni di dollari nei primi tre giorni di proiezione, diventando così il film col maggior incasso nella prima settimana di uscita. Il terzo episodio, Pirati dei Caraibi - Ai confini del mondo (Pirates of the Caribbean: At World's End), esce nelle sale americane il 25 maggio 2007. Depp rivela il suo attaccamento al capitano Jack Sparrow dichiarando che Sparrow è «definitivamente una grande parte di me» ed esprimendo il desiderio di interpretare nuovamente il ruolo. Depp ha inoltre dato voce al personaggio di Sparrow nel videogioco Pirati dei Caraibi: La leggenda di Jack Sparrow.

Riguardo alla sua esperienza nel ruolo di Sparrow, Depp ha detto: Nel 2007 è protagonista in Sweeney Todd - Il diabolico barbiere di Fleet Street, diretto da Tim Burton e affiancato per la terza volta dall'attrice Helena Bonham Carter, dove interpreta un barbiere ingiustamente imprigionato nell'Inghilterra vittoriana e desideroso di vendetta; questo ruolo gli vale la terza nomination all'Oscar e la vittoria di un Golden Globe per il miglior attore in un film commedia o musicale.

In seguito alla morte dell'attore Heath Ledger, Depp interpreta insieme a Jude Law e Colin Farrell il ruolo di Ledger nel film Parnassus - L'uomo che voleva ingannare il diavolo. Nel 2009 interpreta anche il ruolo del criminale americano John Dillinger nel film Nemico pubblico - Public Enemies e lavora nel film The Rum Diary - Cronache di una passione, tratto dal romanzo di Hunter S. Thompson e uscito nel 2011, nel quale interpreta la parte del giornalista alcolizzato Paul Kemp.

Nel 2008 gli vengono assegnati due MTV Movie Awards come miglior attore comico per il ruolo di Jack Sparrow in Pirati dei Caraibi - Ai confini del mondo e miglior cattivo per il ruolo del barbiere assassino nel musical horror Sweeney Todd - Il diabolico barbiere di Fleet Street.
Nel 2010 partecipa a Alice in Wonderland di Tim Burton: Depp, tramite il motion capture, interpreta il Cappellaio Matto. Per Depp e Burton si prospetta un nuovo progetto di cui ha discusso il produttore Richard Zanuck, che sarebbe una versione cinematografica della simil soap-opera leggermente orrorifica dal titolo Dark Shadows, andata in onda negli Stati Uniti dal 1966 al 1971. Depp veste i panni del vampiro Barnabas Collins, personaggio centrale della produzione originale.Attraverso la sua società di produzione, la Infinitum Nihil, Depp si è assicurato i diritti cinematografici del romanzo di Nick Tosches La mano di Dante, un complesso noir pubblicato in Italia da Mondadori di cui da tempo Depp è dichiarato fan. Nel film che ne verrà tratto, lo stesso Depp dovrebbe essere tra gli interpreti principali, nei panni di Tosches.


=== Anni duemiladieci ===

Nel 2010 recita al fianco di Angelina Jolie nel film The Tourist, in uscita nelle sale il 10 dicembre 2010. Nello stesso anno prende parte al sequel di Pirati dei Caraibi - Ai confini del mondo, intitolato Pirati dei Caraibi - Oltre i confini del mare, uscito nelle sale a maggio 2011; il film ha avuto un gran successo di pubblico, con un incasso internazionale di 1045713802 $, diventano il film più remunerativo della saga. Per tale successo, nell'ottobre dello stesso anno gli sceneggiatori confermano un quinto capitolo della saga, affermando di aver iniziato la stesura della sceneggiatura.Nel 2011 presta la voce al camaleonte del film d'animazione Rango, diretto da Gore Verbinski e a cui partecipa anche Isla Fisher. Il film vince l'Oscar al miglior film d'animazione. Nel 2012 è protagonista di Dark Shadows di Tim Burton; uscito dopo due anni di gestazione, il film non ottiene il successo previsto al box office (245 milioni di dollari incassati a fronte di una spesa di 150 milioni), e viene accolto freddamente dalla critica statunitense e internazionale.In un'intervista con Larry King andata in onda sulla CNN nell'ottobre 2011, poco prima dell'uscita del film The Rum Diary - Cronache di una passione, indica Marlon Brando come suo mentore.Nel febbraio 2012 inizia le riprese del kolossal western targato Disney The Lone Ranger, diretto da Gore Verbinski, annunciato nel 2009 ma più volte rimandato a causa dell'elevato budget, in cui interpreta il ruolo dell'indiano Tonto. Il film esce nelle sale il 31 maggio 2013, si rivela un enorme insuccesso, rappresentando una perdita per le casse della Disney  di circa $ 190 milioni di dollari e costa a Depp la nomination al Razzie Award al peggior attore protagonista.Nel 2014 partecipa allo sci-fi Transcendence, prodotto da Christopher Nolan e al musical della Disney Into the Woods, dove interpreta il lupo cattivo. Nel 2015 riveste il ruolo di protagonista nel film di David Koepp, Mortdecai, ispirato alla serie di romanzi di Kyril Bonfiglioli, che gli costa una seconda nomination al Razzie Award al peggior attore protagonista. Sempre nel 2015 recita nel film Black Mass - L'ultimo gangster, dove interpreta il criminale James Bulger, presentato in anteprima alla Mostra d'arte cinematografica di Venezia.
Nel 2016 torna a interpretare il Cappellaio Matto nel sequel di Alice in Wonderland intitolato Alice attraverso lo specchio. Alla regia questa volta non c'è più Tim Burton, ma James Bobin.
Nel 2017 la sua carriera subisce un nuovo impulso grazie al successo del quinto capitolo della saga dei Pirati dei Caraibi, intitolato Pirati dei Caraibi - La vendetta di Salazar, uscito nelle sale il 26 maggio 2017.
Nello stesso anno partecipa al film Assassinio sull’Orient Express, nella parte del criminale Samuel Ratchett/John Cassetti, dove recita al fianco di Kenneth Branagh (anche regista del film), Penélope Cruz, Judi Dench, Michelle Pfeiffer e Willem Dafoe.
Nel 2018 torna a interpretare Gellert Grindelwald nel film Animali fantastici - I crimini di Grindelwald, sequel di Animali fantastici e dove trovarli
Nel 2019 è protagonista insieme a Forest Whitaker nel film City of Lies - L'ora della verità diretto da Brad Furman in cui interpreta il detective Russell Poole che vuole a tutti i costi trovare la verità dietro l'omicidio di Tupac Shakur e Notorius B.I.G.. Sempre nel 2019 è protagonista nel film Arrivederci professore diretto da Wayne Roberts in cui interpreta un professore malato terminale. Ad affiancare l'attore ci sono Zoey Deutch e Ron Livingstone.


== Vita privata ==

Depp è il padrino dei due figli del regista Tim Burton e dell'attrice Helena Bonham Carter, suoi cari amici.
È stato fidanzato con le attrici Sherilyn Fenn, Jennifer Grey, Winona Ryder e con la supermodella Kate Moss.
Dal 1983 al 1986 è stato sposato con la make-up artist Lori Anne Allison.
Nel 1998 inizia una relazione con l'attrice e cantante francese Vanessa Paradis da cui ha avuto due figli: Lily-Rose Melody (nata il 27 maggio 1999) e John "Jack" Christopher Depp III (nato il 9 aprile 2002). Nel giugno 2012, dopo 14 anni di convivenza, i due si lasciano.Nel marzo 2007, mentre è sul set di Sweeney Todd - Il diabolico barbiere di Fleet Street, sua figlia Lily Rose, nata dalla sua relazione con Vanessa Paradis, viene ricoverata al Great Ormond Street Hospital di Londra. Per ringraziare l'ospedale per aver curato sua figlia, Depp vi si reca nel novembre 2007 nelle vesti del capitano Jack Sparrow e passa quattro ore a leggere fiabe ai bambini ricoverati. Nel gennaio 2008 dona all'ospedale un milione di sterline (circa un milione e mezzo di euro).Ha avuto dal 2012 al 2016 una relazione con l'attrice Amber Heard, conosciuta sul set del film The Rum Diary. Il 3 febbraio 2015 i due si sposarono con una cerimonia civile nella casa dell'attore a West Hollywood, Los Angeles, mentre i festeggiamenti si svolsero nel fine settimana, sulla spiaggia di Little Hall's Pond Cay, l'isola delle Bahamas di proprietà dell'attore. Nel maggio 2016 tuttavia, dopo solo 15 mesi di matrimonio, la Heard chiede il divorzio da Depp sostenendo di aver subito violenze fisiche quando lui era ubriaco. La vicenda risulta controversa e la coppia conclude le pratiche del divorzio nel gennaio 2017. Nel 2019 Depp accusa la ex moglie di adulterio e diffamazione e sporge denuncia chiedendo un risarcimento totale di 50 milioni di dollari.


== Altri interessi ==


=== Musicista ===
Depp è anche musicista e ha partecipato alla composizione del brano "Fade In-Out" degli Oasis, suonando la chitarra con l'ausilio del bottleneck.Nel 1991 è apparso nel video del brano "Into the Great Wide Open" di Tom Petty & The Heartbreakers, mentre nel 1992 in quello del brano "It's a Shame About Ray" dei Lemonheads. Nel 2006 è apparso nel video musicale della cover di Johnny Cash di "God's Gonna Cut You Down". Nel 2003 ha suonato la chitarra acustica nella colonna sonora del film C'era una volta in Messico. Depp è un membro della band P, che vede la presenza anche di Gibby Haynes, frontman dei Butthole Surfers; di Flea, bassista dei Red Hot Chili Peppers; e Steve Jones, chitarrista dei Sex Pistols. Ha inoltre suonato la chitarra e la batteria in una cover di "You're So Vain" di Carly Simon contenuta nell'album Born Villain di Marilyn Manson uscito il 1º maggio 2012. È anche apparso nel video musicale di "My Valentine", singolo estratto dall'album Kisses on the Bottom di Paul McCartney pubblicato nel febbraio 2012, insieme a Natalie Portman. È anche apparso brevemente, nelle sembianze del Cappellaio Matto, nel video musicale della canzone "Alice", colonna sonora del film Alice in Wonderland, della cantante canadese Avril Lavigne e nel video musicale della canzone "Just Like Fire", colonna sonora del film sequel Alice attraverso lo specchio, della cantante statunitense P!nk.
Nel febbraio 2015 forma un gruppo rock con Alice Cooper e Joe Perry. Il gruppo ha preso il nome di Hollywood Vampires, già utilizzato da Alice Cooper negli anni settanta per dare il nome a un gruppo di amici musicisti di cui fecero parte anche Keith Moon, Harry Nilsson, John Lennon e Ringo Starr. L'attore aveva già collaborato con Alice Cooper precedentemente.


=== Produzione ===
Nel 2004 Depp ha fondato la Infinitum Nihil, casa di produzione cinematografica di sua proprietà gestita dalla sorella Christie Dembrowski.
Il primo film prodotto è stato The Rum Diary - Cronache di una passione, a seguire Hugo Cabret diretto da Martin Scorsese, il gotico Dark Shadows, al cui timone c'è l'amico Tim Burton e molte altre produzioni.


== Filmografia ==


=== Attore ===


==== Cinema ====
Nightmare - Dal profondo della notte (A Nightmare on Elm Street), regia di Wes Craven (1984)
Posizioni promettenti (Private Resort), regia di George Bowers (1985)
Platoon, regia di Oliver Stone (1986)
Cry Baby (Cry-Baby), regia di John Waters (1990)
Edward mani di forbice (Edward Scissorhands), regia di Tim Burton (1990)
Nightmare 6 - La fine (Freddy's Dead: The Final Nightmare), regia di Rachel Talalay (1991) - cameo
Il valzer del pesce freccia (Arizona Dream), regia di Emir Kusturica (1993)
Benny & Joon, regia di Jeremiah S. Chechik (1993)
Buon compleanno Mr. Grape (What's Eating Gilbert Grape), regia di Lasse Hallström (1993)
Ed Wood, regia di Tim Burton (1994)
Don Juan De Marco - Maestro d'amore (Don Juan De Marco), regia di Jeremy Leven (1994)
Dead Man, regia di Jim Jarmusch (1995)
Minuti contati (Nick of Time), regia di John Badham (1995)
Donnie Brasco, regia di Mike Newell (1997)
Il coraggioso (The Brave), regia di Johnny Depp (1997)
Paura e delirio a Las Vegas (Fear and Loathing in Las Vegas), regia di Terry Gilliam (1998)
Los Angeles senza meta (L.A. Without a Map), regia di Mika Kaurismäki (1998)
La nona porta (The Ninth Gate), regia di Roman Polański (1999)
Il mistero di Sleepy Hollow (Sleepy Hollow), regia di Tim Burton (1999)
The Astronaut's Wife - La moglie dell'astronauta (The Astronaut's Wife), regia di Rand Ravich (1999)
The Man Who Cried - L'uomo che pianse (The Man Who Cried), regia di Sally Potter (2000)
Prima che sia notte (Before Night Falls), regia di Julian Schnabel (2000)
Chocolat, regia di Lasse Hallström (2000)
Blow, regia di Ted Demme (2001)
La vera storia di Jack lo squartatore - From Hell (From Hell), regia di Allen e Albert Hughes (2001)
La maledizione della prima luna (Pirates of the Caribbean: The Curse of the Black Pearl), regia di Gore Verbinski (2003)
C'era una volta in Messico (Once Upon a Time in Mexico), regia di Robert Rodriguez (2003)
Secret Window, regia di David Koepp (2004)
Ils se marièrent et eurent beaucoup d'enfants, regia di Yvan Attal (2004)
Neverland - Un sogno per la vita (Finding Neverland), regia di Marc Forster (2004)
The Libertine, regia di Laurence Dunmore (2004)
La fabbrica di cioccolato (Charlie and the Chocolate Factory), regia di Tim Burton (2005)
Pirati dei Caraibi - La maledizione del forziere fantasma (Pirates of the Caribbean: Dead Man's Chest), regia di Gore Verbinski (2006)
Pirati dei Caraibi - Ai confini del mondo (Pirates of the Caribbean: At World's End), regia di Gore Verbinski (2007)
Sweeney Todd - Il diabolico barbiere di Fleet Street (Sweeney Todd: The Demon Barber of Fleet Street), regia di Tim Burton (2007)
Parnassus - L'uomo che voleva ingannare il diavolo (The Imaginarium of Doctor Parnassus), regia di Terry Gilliam (2009)
Nemico pubblico - Public Enemies (Public Enemies), regia di Michael Mann (2009)
Alice in Wonderland, regia di Tim Burton (2010)
The Tourist, regia di Florian Henckel von Donnersmarck (2010)
Pirati dei Caraibi - Oltre i confini del mare (Pirates of the Caribbean: On Stranger Tides), regia di Rob Marshall (2011)
The Rum Diary - Cronache di una passione (The Rum Diary), regia di Bruce Robinson (2011)
Jack e Jill, regia di Dennis Dugan (2011)
21 Jump Street, regia di Phil Lord e Chris Miller (2012)
Dark Shadows, regia di Tim Burton (2012)
The Lone Ranger, regia di Gore Verbinski (2013)
Transcendence, regia di Wally Pfister (2014)
Tusk, regia di Kevin Smith (2014)
Into the Woods, regia di Rob Marshall (2014)
Mortdecai, regia di David Koepp (2015)
Black Mass - L'ultimo gangster (Black Mass), regia di Scott Cooper (2015)
Alice attraverso lo specchio (Alice Through the Looking Glass), regia di James Bobin (2016)
Yoga Hosers - Guerriere per sbaglio (Yoga Hosers), regia di Kevin Smith (2016)
Animali fantastici e dove trovarli (Fantastic Beasts and Where to Find Them), regia di David Yates (2016) - cameo
Pirati dei Caraibi - La vendetta di Salazar (Pirates of the Caribbean: Dead Men Tell No Tales), regia di Joachim Rønning ed Espen Sandberg (2017)
Assassinio sull'Orient Express (Murder on the Orient Express), regia di Kenneth Branagh (2017)
London Fields, regia di Matthew Cullen (2018)
Animali fantastici - I crimini di Grindelwald (Fantastic Beasts: The Crimes of Grindelwald), regia di David Yates (2018)
City of Lies - L'ora della verità (City of Lies), regia di Brad Furman (2018)
Arrivederci professore (The Professor), regia di Wayne Roberts (2019)
Waiting for the Barbarians, regia di Ciro Guerra (2019)
Minamata, regia di Andrew Levitas (2020)


==== Televisione ====
Lady Blue - serie TV, episodio 1×04 (1985)
Slow Burn, regia di Matthew Chapman - film TV (1986)
Hotel - serie TV, 1 episodio (1987)
21 Jump Street - serie TV, 103 episodi (1987-1990)
The Vicar of Dibley - serie TV, 1 episodio (1999)
The Fast Show - serie TV, 1 episodio (2000)
This American Life - serie TV, episodio 2x01 (2008)
Life's Too Short - serie TV, 1 episodio (2010)
Funny or Die presenta: L'arte di fare affari di Donald Trump - Il film (Donald Trump's The Art of the Deal: The Movie), regia di Jeremy Konner - film TV (2016)


==== Documentari ====
Where It's At: The Rolling Stone State Of The Union, regia di Joe Berlinger e Bruce Sinofsky, film TV (1998)
The Beats - L'urlo ribelle, regia di Chuck Workman (1999)
Lowell Blues: The Words Of Jack Kerouac, regia di Henry Ferrini (2000)
Lost in La Mancha, regia di Keith Fulton e Louis Pepe (2002)
All the Love You Cannes!, regia di Gabriel Friedman, Lloyd Kaufman, Sean McGrath (2002)
Breakfast with Hunter, regia di Wayne Ewing (2003)
Charlie: The Life and Art of Charles Chaplin, regia di Richard Schickel (2003)
The Wonderful World of Roald Dahl regia di Katie Kinnaird, Barry Ryan (2005)
Buy the Ticket, Take the Ride: Hunter S. Thompson on Film, regia di Tom Thurman (2006)
Deep Sea: Il mondo sommerso (Deep Sea 3D), regia di Howard Hall (2006)
When the Road Bends… Tales of a Gypsy Caravan, regia di Jasmine Dellal (2006)
Il futuro non è scritto - Joe Strummer (Joe Strummer: The Future Is Unwritten), regia di Julien Temple (2007)
Runnin' Down A Dream, regia di Peter Bogdanovich (2007)
Gonzo: The Life and Work of Dr. Hunter S. Thompson, regia di Alex Gibney (2008)
Marc Forster – Der Weg zu 007, regia di Fritz Muri (2008)
Rock and a Hard Place: Another Night at the Agora, regia di Aaron T. Wells (2008)
Taste of Hollywood, regia di Richard Ryan (2009)
In Search of Ted Demme (2010)
When You're Strange, regia di Tom DiCillo (2010) - voce narrante
Pearl Jam Twenty (film), regia di Cameron Crowe (2011)
Per nessuna buona ragione, regia di Charlie Paul (2012)
Close Up, regia di Tiziano Sossi (2012)
Radioman, regia di Mary Kerr (2012)
Sunset Strip (2012 film), regia di Hans Fjellestad (2012)
Don't Say No Until I Finish Talking: The Story of Richard D. Zanuck, regia di Laurent Bouzereau (2013)
Don Rickles: One Night Only an all Star Tribute to Don Rickles regia di Joe DeMaio e Jeff Roe (2014)


==== Video musicali ====
Into the Great Wide Open – Tom Petty
It's A Shame About Ray – The Lemonheads
Creep - Radiohead
That woman's got me drinking – Shane MacGowan
My Valentine – Paul McCartney
Queenie Eye – Paul McCartney
Say10 - Marilyn Manson
Kill4Me - Marilyn Manson


=== Doppiatore ===
King of the Hill - serie TV d'animazione, episodio 8x20 (2004)
La sposa cadavere (Corpse Bride), regia di Tim Burton e Mike Johnson (2005)
SpongeBob - serie TV, 1 episodio (2009)
Rango, regia di Gore Verbinski (2011)
I Griffin - serie animata, 1 episodio (2012)
Sherlock Gnomes, regia di John Stevenson (2018)


=== Regista e sceneggiatore ===
Stuff (1993)
Il coraggioso (The Brave) (1997)


=== Produttore ===
The Rum Diary - Cronache di una passione (The Rum Diary), regia di Bruce Robinson (2011)
Hugo Cabret (Hugo), regia di Martin Scorsese (2011)
Dark Shadows, regia di Tim Burton (2012)
The Lone Ranger, regia di Gore Verbinski (2013)
LaDonna Harris: Indian 101, regia di Julianna Brannum (2014)
Mortdecai, regia di David Koepp (2015)
Doug Stanhope: No Place Like Home regia di Brian Hennigan (2016)
Minamata, regia di Andrew Levitas (2020)


=== Cortometraggi ===
The Black Ghiandola, regia di Anthony Conti (2017)


== Riconoscimenti ==
Premi Oscar
2004 - Candidatura al miglior attore protagonista per La maledizione della prima luna
2005 - Candidatura al miglior attore protagonista per Neverland - Un sogno per la vita
2008 - Candidatura al miglior attore protagonista per Sweeney Todd - Il diabolico barbiere di Fleet Street
Golden Globe
1991 - candidatura come miglior attore in un film commedia o musicale per Edward mani di forbice
1994 - candidatura come miglior attore in un film commedia o musicale per Benny & Joon
1995 - candidatura come miglior attore in un film commedia o musicale per Ed Wood
2004 - candidatura come miglior attore in un film commedia o musicale per La maledizione della prima luna
2005 - candidatura come miglior attore in un film drammatico per Neverland - Un sogno per la vita
2006 - candidatura come miglior attore in un film commedia o musicale per La fabbrica di cioccolato
2007 - candidatura come miglior attore in un film commedia o musicale per Pirati dei Caraibi - La maledizione del forziere fantasma
2008 - Miglior attore in un film commedia o musicale per Sweeney Todd - Il diabolico barbiere di Fleet Street
2011 - candidatura come miglior attore in un film commedia o musicale per Alice in Wonderland
2011 - candidatura come miglior attore in un film commedia o musicale per The Tourist
MTV Movie Award
2004 - candidatura per la miglior performance comica per La maledizione della prima luna
2004 - candidatura per la miglior performance di gruppo per La maledizione della prima luna – con Orlando Bloom
2004 - Migliore performance maschile per La maledizione della prima luna
2007 - Miglior performance per Pirati dei Caraibi - La maledizione del forziere fantasma
2008 - Miglior cattivo per Sweeney Todd - Il diabolico barbiere di Fleet Street
2008 - Miglior performance comica per Pirati dei Caraibi - Ai confini del mondo
2010 - candidatura come Global Superstar
2012 - Premio alla carriera
Premi BAFTA
2004 - candidatura come miglior attore protagonista per La maledizione della prima luna
2005 - candidatura come miglior attore protagonista per Neverland - Un sogno per la vita
Broadcast Film Critics Association Award
2005 - candidatura come miglior attore protagonista per Neverland - Un sogno per la vita
Satellite Award
2005 - candidatura come miglior attore in un film drammatico per Neverland - Un sogno per la vita
2016- candidatura come migliore attore in un film drammatico per Black Mass - L'ultimo gangster
Screen Actors Guild Award
2004 - Miglior attore per La maledizione della prima luna
2005 - candidatura come miglior attore per Neverland - Un sogno per la vita
2016 - candidatura come miglior attore per Black Mass - L'ultimo gangster
2013 – candidatura come peggior attore protagonista per The Lone Ranger
2015 – candidatura come peggior attore protagonista per Mortdecai
2016 - candidatura come peggior attore non protagonista per Alice attraverso lo specchio
People's Choice Award
2017 - Miglior attore in un film fantasy (assieme a Brenton Thwaites) per Pirati dei Caraibi - La vendetta di Salazar


== Doppiatori italiani ==
Nelle versioni in italiano dei suoi film, Depp è stato doppiato da:

Fabio Boccanera in Nightmare - Dal profondo della notte, The Man Who Cried - L'uomo che pianse, Chocolat, La vera storia di Jack lo squartatore - From Hell, La maledizione della prima luna, La fabbrica di cioccolato, The Libertine, Pirati dei Caraibi - La maledizione del forziere fantasma, Pirati dei Caraibi - Ai confini del mondo, Sweeney Todd - Il diabolico barbiere di Fleet Street, Parnassus - L'uomo che voleva ingannare il diavolo, Nemico pubblico - Public Enemies, Alice in Wonderland, The Tourist, Pirati dei Caraibi - Oltre i confini del mare, Jack e Jill, Dark Shadows, 21 Jump Street (film), The Lone Ranger, Transcendence, Mortdecai, Into the Woods, Black Mass - L'ultimo gangster, Alice attraverso lo specchio, Animali fantastici e dove trovarli, Pirati dei Caraibi - La vendetta di Salazar, Assassinio sull'Orient Express, Animali fantastici - I crimini di Grindelwald, City of Lies - L'ora della verità, London Fields, Arrivederci professore
Riccardo Rossi ne Il valzer del pesce freccia, Buon compleanno Mr. Grape, Don Juan De Marco - Maestro d'amore, Donnie Brasco, Los Angeles senza meta, La nona porta, The Astronaut's Wife - La moglie dell'astronauta, Il mistero di Sleepy Hollow, Blow, C'era una volta in Messico, Secret Window, Neverland - Un sogno per la vita, The Rum Diary - Cronache di una passione, Tusk, Yoga Hosers - Guerriere per sbaglio, Waiting for the Barbarians
Vittorio De Angelis in 21 Jump Street (serie TV), Benny & Joon
Oreste Baldini in Ed Wood, Minuti contati
Mauro Gravina in Dead Man, Il coraggioso
Fabrizio Manfredi in Edward mani di forbice
Christian Iansante in Paura e delirio a Las Vegas
Marco Guadagno in Posizioni promettenti
Luca Dal Fabbro in Platoon
Alessio Cigliano in Cry Baby
Danilo De Girolamo in Prima che sia notte
Sergio Lucchetti in Yoga Hosers - Guerriere per sbaglio (ridoppiaggio)Da doppiatore è sostituito da:

Fabio Boccanera ne La sposa cadavere, Sherlock Gnomes
Nicolas Vaporidis in SpongeBob
Nanni Baldini in Rango
Morgan in When You're Strange


== Note ==


== Voci correlate ==
Celebrità della Hollywood Walk of Fame


== Altri progetti ==

 Wikiquote contiene citazioni di o su Johnny Depp
 Wikimedia Commons contiene immagini o altri file su Johnny Depp


== Collegamenti esterni ==

 Johnny Depp, su Treccani.it – Enciclopedie on line, Istituto dell'Enciclopedia Italiana. 
(EN) Johnny Depp, su Enciclopedia Britannica, Encyclopædia Britannica, Inc. 
(EN) Johnny Depp, su MobyGames, Blue Flame Labs. 
(EN) Johnny Depp, su AllMusic, All Media Network. 
(EN) Johnny Depp, su Discogs, Zink Media. 
(EN) Johnny Depp, su MusicBrainz, MetaBrainz Foundation. 
(EN) Johnny Depp, su WhoSampled. 
 Johnny Depp, su CineDataBase, Rivista del cinematografo. 
 Johnny Depp, su MYmovies.it, Mo-Net Srl. 
 Johnny Depp, su FilmTv.it, Arnoldo Mondadori Editore. 
(EN) Johnny Depp, su Internet Movie Database, IMDb.com. 
(EN) Johnny Depp, su AllMovie, All Media Network. 
(EN) Johnny Depp, su Rotten Tomatoes, Flixster Inc. 
(EN) Johnny Depp, su TV.com, CBS Interactive Inc. 
(EN) Johnny Depp, su BFI Film & TV Database, British Film Institute. 
(DE, EN) Johnny Depp, su filmportal.de.