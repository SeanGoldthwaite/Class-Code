Il Sahara Occidentale è una regione del Nordafrica, ex colonia spagnola, il cui territorio è conteso tra il Marocco e il Fronte Polisario; quest'ultimo ne ha dichiarato l'indipendenza proclamando la Repubblica Democratica Araba dei Sahrawi.


== Geografia ==
Il Sahara occidentale si trova sulla costa nord-occidentale dell'Africa occidentale ed è bagnata dall'Oceano Atlantico a nord-ovest, confina con il Marocco a nord e a nord-est, con l'Algeria a est e a nord-est e con la Mauritania a est e a sud.
Il territorio del Sahara Occidentale è per la maggior parte desertico o semidesertico con ampie aree di superfici rocciose o sabbiose e presenta, soprattutto a nord, alcune piccole montagne che raggiungono i 600 metri sul lato orientale.


=== Caratteristiche del suolo ===
L'uso del suolo è il seguente:

seminativi: 0%
coltivazioni permanenti: 0%
pascoli permanenti: 19%
foreste e terreno boscoso: 0%
altri: 81%


===== Fauna =====
All'estremo sud del paese, a La Guera, si segnala la più folta colonia al mondo di foche monache.


=== Le coltivazioni ===
Nel Sahara Occidentale ci sono gravi problemi di irrigazioni, per questo motivo le coltivazioni sono quasi assenti.


== Storia ==
L'arrivo dell'islam nell'VIII secolo fu molto importante nello sviluppo della regione Maghreb. Il commercio si sviluppò ulteriormente, il territorio può essere stato una rotta commerciale, specialmente tra Marrakech e Timbuctù. 
Nell'XI secolo gli arabi Maqil (meno di 200 individui) si stabilirono nel Marocco (principalmente sul vale del fiume Draa, tra il fiume Muluia, Tafilalet e Taourirt). Verso la fine del Califfato Almohadi, i Beni-Hassan, una sub-tribù dei Maqil, furono chiamati per i governanti locali del Sous per reprimere una ribellione. Si stabilirono nel Ksar e controllarono città come Taroudant. Durante la dinastia dei Merinidi, i Beni-Hassan si ribellarono, ma furono sconfitti per il sultano e scapparono oltre il fiume Saguia el-Hamra.  
Il Sahara Occidentale fu una colonia spagnola con il nome di "Sahara Spagnolo" dal 1884.
Nel 1924 fu creata l'amministrazione del Sahara Spagnolo, che fu così divisa dai territori denominati Marocco spagnolo, costituito dalla parte nord del paese più le varie enclavi inserite sulla costa, nella zona controllata dai francesi. I confini interni furono definiti lungo il XX secolo delimitando chiaramente il confine a nord col Marocco, con l'Algeria a nord-est e con la Mauritania ad est e a sud. 
Nel 1957 il Marocco invase l'enclave spagnola di Sidi-Ifni, chiamata dalla Spagna guerra dimenticata (guerra di Ifni), ma fu sconfitto alla fine da un contingente spagnolo e francese. Nel 1967 vi fu una rottura nel percorso Saharawi verso l'indipendenza che si era spostato precedentemente su un percorso politico ed essenzialmente non violento. Il momento della rottura fu rappresentato da un evento chiamato l'Intifada di Zemla. Nel 1973 venne fondato, sulla continuazione di un movimento precedente, il Fronte Polisario guidato da El-Ouali che iniziò subito la lotta armata, dapprima contro gli spagnoli e successivamente contro i marocchini e i mauritani.
Il 14 novembre 1975 la Spagna lasciò il paese, dopo la Marcia verde effettuata dal Marocco.
Nel 1976 il territorio fu inizialmente spartito tra il Marocco (che annesse la regione settentrionale nota come Saguia el Hamra e parte della regione meridionale nota come Tiris al-Gharbiyya) e la Mauritania (che annesse la parte meridionale del Tiris el Gharbia).
Contemporaneamente il 27 febbraio 1976 fu proclamata la Repubblica Democratica Araba dei Sahrawi dal Fronte Polisario guidato da Mohamed Lamine Ould Ahmed e sostenuta dall'Algeria. Furono avviate relazioni diplomatiche con diversi stati - principalmente africani e sudamericani - e riconosciuta dall'Unione africana diventandone membro, ma non dalla Lega araba (che non riconosce né il Fronte Polisario né la RADS) e dall'ONU, che ha inserito il territorio nella Lista dei territori non autonomi nel 1963 grazie alla domanda presentata dal Marocco contro l'occupazione spagnola del Sahara occidentale, Ifni e Tarfaya.
Nel periodo 1976-1979, la Mauritania esercitò la propria sovranità sul Tiris el Gharbia, ma, a fronte dei problemi procurati dalla guerriglia, nel 1979 rinunciò alla sovranità sul detto territorio, che fu annesso dal Marocco (militarmente più forte e in grado di respingere la guerriglia), andando a costituire la nuova provincia denominata Oued ed-Dahab. 

La lunga guerriglia contro il Marocco è terminata con il cessate il fuoco del 1991, in cambio della promessa di celebrare un referendum sullo statuto definitivo del Sahara Occidentale deciso dall'ONU nel gennaio 1992. Il referendum non si è tuttavia ancora tenuto e nel 2004 la durata della missione ONU (MINURSO) nel paese è stata prorogata per consentire l'esame di una nuova proposta di pace, che prevedeva un referendum entro 5 anni, durante i quali l'area sarebbe stata soggetta ad una "Autorità del Sahara Occidentale" guidata da un esecutivo eletto dalla popolazione sahrawi.
Nell'aprile 2007 l'ONU ha ribadito l'impegno a favore di una soluzione politica definitiva, che tuttavia non è stata ancora concordata tra le parti.
L'unico censimento condotto nel 1974 dalla Spagna fissa il numero dei sahrawi (gli abitanti del Sahara Occidentale) in 74.902, mentre il censimento effettuato dall'ONU in vista del futuro referendum fissava, nel 2000, gli aventi diritto al voto in circa 84.200.
Il Sahara Occidentale è nella lista delle Nazioni Unite dei territori non autonomi. All'ONU il Sahara Occidentale detiene un posto di osservatore.


== Politica ==

La sovranità sul Sahara Occidentale è contesa tra il Marocco e il Fronte Polisario e il suo status giuridico rimane irrisolto. Le Nazioni Unite lo considerano un "territorio non autonomo".
Il territorio del Sahara Occidentale è diviso in diverse province che sono trattate dallo stato marocchino come parti integranti del regno. Il governo marocchino sovvenziona le province sahariane sotto il suo controllo con carburante a basso costo e sussidi vari, per placare il dissenso nazionalista e attrarre immigrati da Sahariani e le altre comunità del Marocco.Il governo in esilio della autoproclamata Repubblica Araba Saharawi (RASD) è una repubblica parlamentare e presidenziale con partito unico, ma secondo la sua costituzione, questo sarà cambiato in un sistema multi-partitico al raggiungimento dell'indipendenza. Attualmente ha la sede presso il campo profughi di Tindouf in Algeria. Esso controlla anche la parte del Sahara occidentale ad est del muro marocchino.


== Suddivisione amministrativa ==


=== Repubblica Democratica Araba dei Sahrawi ===
Wilayah: Province del Sahara Occidentale
Daerah: Distretti del Sahara Occidentale


=== Regioni e province dello Stato marocchino ===
Il Sahara Occidentale è suddiviso in tre regioni e sette province:

Regione di Guelmim-Oued Noun
Assa-Zag
Regione di Laâyoune-Sakia El Hamra
Boujdour
Es Semara
Laâyoune
Tarfaya
Regione di Dakhla-Oued Ed-Dahab
Aousserd
Oued Eddahab


== Economia ==
La principale risorsa economica del Sahara Occidentale, oltre alla pesca e alla pastorizia nomade, è l'estrazione di fosfati, di cui il sottosuolo è ricco. La principale miniera, a cielo aperto, è a Bou Craa e collegata al mare, per il trasporto marittimo, con un nastro trasportatore della lunghezza di circa 100 km che è il più lungo al mondo. La miniera, la più vasta del mondo su una superficie di 250 km2, è al centro di una vasta regione stimata in 1200 km2. Il minerale estratto ha una densità pari all'85% di fosfato di calcio. Questa, come tutte le altre attività economiche e commerciali, è controllata dal Marocco (che è, con la produzione del Sahara Occidentale, il secondo produttore mondiale di fosfati). Le Nazioni Unite hanno ribadito l'illegalità dello sfruttamento delle risorse naturali del Sahara Occidentale da parte del Marocco. Vengono stimate importanti riserve petrolifere e di gas, il cui sfruttamento è bloccato da decisioni delle Nazioni Unite che consigliano di fermarsi alla fase della ricerca.


== Note ==


== Voci correlate ==
Consiglio reale consultivo per gli affari sahariani
Fronte Polisario
Fronte Polisario Khat al-Shahid
Marocco
MINURSO
Mariem Hassan
Muro marocchino
Repubblica Democratica Araba dei Sahrawi
Río de Oro
Sahrawi
Sahara spagnolo
Saguia el Hamra


== Altri progetti ==

 Wikinotizie contiene notizie di attualità su Sahara Occidentale
 Wikimedia Commons contiene immagini o altri file su Sahara Occidentale
 Wikivoyage contiene informazioni turistiche su Sahara Occidentale


== Collegamenti esterni ==
 Sahara Press Service, su spsrasd.info. URL consultato il 18 ottobre 2009 (archiviato dall'url originale il 16 dicembre 2009).
 SADR Oil and Gas Exploration, su sadroilandgas.com.
 Radio nazionale della RDAS, su web.jet.es. URL consultato il 18 ottobre 2009 (archiviato dall'url originale il 27 marzo 2015).
 TV web della RDAS, su rasd-tv.com. URL consultato il 18 ottobre 2009 (archiviato dall'url originale l'11 giugno 2012).
 Sito ufficiale della missione MINURSO, su un.org.
 Il Consiglio reale consultivo per gli affari sahariani, su corcas.com.
 Sito dell'organizzazione Western Sahara Resource Watch, su wsrw.org.