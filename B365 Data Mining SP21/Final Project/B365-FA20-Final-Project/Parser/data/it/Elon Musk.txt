Elon Reeve Musk (Pretoria, 28 giugno 1971) è un imprenditore sudafricano con cittadinanza canadese naturalizzato statunitense.
È fondatore, CEO e CTO di Space Exploration Technologies Corporation (SpaceX), co-fondatore, CEO e product architect di Tesla e co-fondatore e CEO di Neuralink. Inoltre è presidente di SolarCity, fondatore di The Boring Company e co-fondatore di PayPal e OpenAI. Ha inoltre proposto un sistema di trasporto super veloce conosciuto come "Hyperloop". 
Musk ha affermato che l'obiettivo di SolarCity, Tesla e SpaceX ruota intorno all'ideale di cambiare il mondo e l'umanità. Tra gli altri, ha lo scopo di ridurre il riscaldamento globale tramite l'utilizzo di energie rinnovabili, e ridurre il rischio dell'estinzione umana stabilendo una colonia umana su Marte. Tramite Starlink, una costellazione di satelliti prodotta e gestita da SpaceX, Elon Musk vuole fornire internet ad alta velocità e bassa latenza a tutto il pianeta. Forbes stima un patrimonio di 133,9 miliardi USD. 


== Biografia ==


=== Infanzia ===

Elon Musk è nato il 28 giugno 1971 a Pretoria, in Sudafrica, da Maye Haldeman ed Errol Musk, in una famiglia facoltosa. La madre è una dietologa e modella canadese, mentre il padre è un ingegnere elettromeccanico, pilota e navigatore sudafricano, possessore di una miniera di smeraldi in Zambia. Ha un fratello, Kimbal, del 1972, e una sorella, Tosca, del 1974. La nonna paterna era britannica, mentre il nonno materno era statunitense, del Minnesota. Dopo il divorzio dei suoi genitori nel 1980, Musk ha vissuto principalmente con il padre in Sudafrica, ma ora afferma di aver fatto un errore ad aver scelto il padre; da adulto ha tagliato i ponti con lui.Durante l'infanzia, Musk era un avido lettore. All'età di 10 anni si appassiona alla programmazione, che impara da solo utilizzando un Commodore VIC-20, e a 12 anni ha venduto il codice da lui creato di un videogioco scritto in BASIC, chiamato Blastar, alla rivista chiamata PC and Office Technology per circa 500 US $. Una versione web del gioco esiste tuttora online.Musk è stato preso di mira dai bulli per tutta la sua infanzia, ed è finito all'ospedale quando un gruppo di ragazzi l'ha lanciato da una rampa di scale e l'ha picchiato fino a fargli perdere conoscenza.Musk ha studiato dapprima in scuole private, frequentando la Waterkloof House Preparatory School inglese e la Bryanston High School; si è successivamente diplomato alla Pretoria Boys High School. Sebbene il padre avesse insistito affinché Musk andasse in college a Pretoria, Elon era determinato a trasferirsi negli Stati Uniti. Come afferma: "Ricordo di pensare e vedere che l'America è dove sono possibili grandi cose, più di ogni altra nazione del mondo." Sapendo che fosse facile arrivare negli Stati Uniti dal Canada, si trasferì lì nel giugno del 1989, non ancora diciottenne, dopo aver ottenuto la cittadinanza tramite la madre.


=== Università ===
All'età di 19 anni, Musk viene accettato alla Queen's University a Kingston, Ontario. Nel 1992, dopo 2 anni alla Queen's University, si trasferisce all'Università della Pennsylvania, ove consegue dapprima un Bachelor of Arts in economia, presso la Wharton School of the University of Pennsylvania, e poi un Bachelor of Science in fisica al College of Arts and Sciences.Nel 1995, all'età di 24 anni, Musk si trasferisce in California per iniziare un dottorato in fisica applicata e scienza dei materiali alla Stanford University, ma si ritirò dopo 2 giorni per inseguire le sue aspirazioni imprenditoriali nelle aree di internet, energia rinnovabile ed esplorazione dello spazio. Nel 2002, è diventato cittadino degli USA.


== Carriera ==


=== Zip2 ===
Nel 1995, Musk e suo fratello Kimbal, fondarono Zip2, un'azienda di software web, con il denaro raccolto da un piccolo gruppo di angel investor. L'azienda sviluppava e vendeva guide cittadine online per l'industria editoriale di giornali. Musk ottenne dei contratti con The New York Times e il Chicago Tribune e convinse il consiglio di amministrazione a non pianificare un'unione con CitySearch. Mentre era in Zip2, Musk voleva diventare CEO, ma nessun membro del consiglio lo permetteva. Compaq acquisì Zip2 per 307 milioni di $ in denaro e 34 milioni in stock option nel febbraio del 1999. Dalla vendita Musk ricevette 22 milioni di $ per la sua parte del 7%.


=== PayPal ===
Nel marzo 1999 Musk investe il ricavato della vendita a Compaq per cofondare X.com, una compagnia di servizi finanziari online e di pagamenti via e-mail. Un anno dopo, la compagnia si fonde con Confinity, dando origine a PayPal nella sua forma odierna. Quando questa viene acquistata da eBay nel 2002 per 1,5 miliardi di dollari, Elon Musk diventa ufficialmente uno degli imprenditori più conosciuti al mondo.


=== SpaceX ===

Nel giugno 2002, Musk fonda la sua terza compagnia: la Space Exploration Technologies Corporation (SpaceX), di cui è CEO e CTO.Fin dal primo giorno, l'obiettivo di SpaceX è quello di sviluppare un'architettura per il trasporto interplanetario di massa completamente riutilizzabile. Lo sviluppo di tale architettura, chiamata inizialmente BFR, è iniziato internamente nel ~2014, presentato pubblicamente all'International Astronautical Congress del 2016. Attualmente l'archittettura è in sviluppo, con diversi prototipi di base già all'attivo, sotto il nome di Starship, presso Boca Chica TX, sito dove SpaceX sta costruendo a tempi record (secondo gli standard dell'industria) le infrastrutture necessarie per produrre, testare e lanciare il veicolo.
Attualmente, oltre che lo sviluppo interno dell'architettura Starship, SpaceX è impegnata nel rifornimento della Stazione Spaziale Internazionale per conto della Nasa (programma CRS) tramite il lanciatore Falcon 9 e la capsula Dragon, oltre che nel lancio di satelliti per conto di privati, tramite Falcon 9 e Falcon Heavy.


=== Tesla ===

Nel 2003 aiutò a fondare Tesla, una casa produttrice di veicoli elettrici e di pannelli solari, e diventò il suo CEO e product architect. 
L'obiettivo principale di Tesla è quello di accelerare l'avvento dei veicoli elettrici. 
Il suo interesse verso i veicoli elettrici è radicato da ben prima della fondazione della Tesla Motors. Tutto ebbe inizio quando Musk assunse come amministratore delegato Martin Eberhard, fornendo praticamente tutto il capitale per le prime due raccolte fondi della società e divenendone, fin dall'inizio, azionista di maggioranza. A causa della crisi finanziaria del 2008, con conseguenti licenziamenti nella Tesla, Musk fu costretto ad assumere anche la carica di amministratore delegato.
La prima automobile elettrica a essere stata costruita dalla Tesla Motors è stata la Tesla Roadster, un modello sportivo. La Tesla Roadster è stata commercializzata in 31 paesi, per un totale di 2 500 esemplari venduti. Tesla ha iniziato le consegne della quattro porte Model S il 22 giugno 2012 dopo aver svelato, il 9 febbraio 2012, il terzo prodotto dell'azienda: la Tesla Model X. La Model X si presenta come un SUV, e la sua commercializzazione è iniziata a settembre del 2015, dopo numerosi rinvii dovuti a problemi tecnici.
Il 31 marzo 2016 è stata presentata la Tesla Model 3. Si tratta del primo modello della casa che aspira a un pubblico più vasto, visto il prezzo base di 35000 $ (tasse escluse). L'avvio della produzione a luglio 2017 è stato inaugurato da Musk con la frase, rivolta ai dipendenti di Tesla, "Welcome to production hell" (Benvenuti all'inferno della produzione), riferendosi allo stress sulla compagnia che la produzione della Model 3 avrebbe portato, essendo la prima Tesla prodotta su larga scala. Inizialmente la produzione ha visto numerosi ritardi, che hanno portato a una crescente attenzione dei media sul numero di Model 3 prodotte. A luglio 2018 Tesla ha raggiunto l'obiettivo auto-imposto di 5000 Tesla Model 3 prodotte alla settimana, un primo segnale positivo circa la risoluzione dei problemi produttivi. Nel 2020 la Tesla Model Y entra in produzione, un SUV ibrido tra Model X e Model 3.


=== SolarCity ===
Nel 2006, ispirò la creazione di SolarCity, una compagnia specializzata in prodotti e servizi legati al fotovoltaico che diventò successivamente sussidiaria di Tesla. Oltre ad essere l'investitore principale, Elon Musk opera come presidente del consiglio di amministrazione di SolarCity.
L'amministratore delegato nonché cofondatore di questa impresa è il cugino di Musk, Lyndon Rive. Così come per Tesla, il motivo di fondo che ha spinto Musk a finanziare questa compagnia è la lotta al riscaldamento globale. SolarCity è cresciuta molto negli ultimi anni grazie a diversi finanziamenti da aziende private e il continuo sviluppo del solare. La compagnia è stata successivamente assorbita da Tesla verso la fine del 2016.


=== Hyperloop ===
L'Hyperloop è un sistema futuristico di trasporto ad alta velocità ideato da Elon Musk. Secondo Musk esso rappresenterebbe una "quinta modalità" di trasporto, alternativa a navi, aerei, automobili e treni, aggiungendo che "potrebbe rivoluzionare i viaggi".
Musk e un piccolo gruppo di ingegneri di Tesla Motors e SpaceX hanno pubblicato un progetto preliminare ad agosto 2013. Il progetto "Alpha" richiede una capsula che dovrebbe essere posizionata su un cuscino d'aria forzata attraverso molteplici aperture sul fondo della capsula. Il progetto propone "una combinazione di mezzi attivi e passivi per ridurre gli effetti negativi delle resistenza dell'aria". Secondo tale progetto un Hyperloop potrebbe consentire di collegare Los Angeles e San Francisco in 35 minuti. La proposta "Alpha" verrebbe a costare 6 miliardi di dollari, mentre una versione che permette il trasporto di passeggeri e auto costerebbe 7,5 miliardi di dollari.Il primo test pubblico è stato effettuato nel maggio 2016 nel deserto del Nevada. Un piccolo vettore della lunghezza di 3 metri è stato lanciato sui binari per circa 2 secondi, raggiungendo la velocità di 187 km/h ed è stato fermato rapidamente con un cumulo di sabbia.


=== OpenAI ===
Nel dicembre del 2015, Elon Musk ha annunciato la fondazione di OpenAI, una compagnia di ricerca dell'intelligenza artificiale (AI: artificial intelligence) no profit. OpenAI mira allo sviluppo di un'intelligenza artificiale forte in modo che sia sicura e benefica per l'umanità.Rendendo accessibile le AI a tutti, OpenAI intende "contrastare le grandi aziende che possono guadagnare troppo potere attraverso il possesso di sistemi super-intelligenti dedicati agli utili, così come i governi che possono utilizzare le AI per ottenere il potere, ma anche per opprimere i loro cittadini". Nel febbraio 2018, Musk ha lasciato la presidenza della società per evitare conflitti d'interesse con il suo ruolo presso Tesla, pur rimanendo un donatore.


=== Neuralink ===
Nel luglio 2016 Musk ha co-fondato Neuralink, una startup di neurotecnologie incentrata sullo sviluppo di interfacce neurali, per collegare il cervello umano con l'intelligenza artificiale. La compagnia, che è ancora nelle prime fasi di sviluppo, è incentrata sulla creazione di interfacce neurali che possano essere impiantate nel cervello umano. Questi dispositivi potrebbero migliorare la memoria o consentire l'interfacciamento più diretto con i dispositivi informatici.


=== The Boring Company ===
Nel 2016 Musk ha fondato The Boring Company, un'azienda di infrastrutture e di costruzione di tunnel, con lo scopo di creare una rete di tunnel sotterranei per ridurre il traffico. Attualmente sono in programma dei tunnel a Los Angeles, a Baltimora e a Chicago.


== Riconoscimenti ==
L'istituto americano aero/astronautico (American Institute of Aeronautics and Astronautics) lo ha insignito del premio George M. Low Space Transportation Award per il "contributo più rilevante nello sviluppo di sistemi di trasporto spaziale commerciale, usando innovativi approcci a basso prezzo". È stato riconosciuto Living Legend in Aviation (Leggenda vivente dell'aviazione) dalla Kitty Hawk Foundation nel 2010 per aver creato il successore dello Space Shuttle (Falcon 9 e capsula Dragon). Tra le altre personalità insignite di questa onorificenza si annoverano Buzz Aldrin e Richard Branson.Ha vinto il prestigioso Werner Von Braun Award (in italiano: Premio Werner Von Braun) della National Space Society (Società spaziale nazionale) nel 2008-2009. Nel giugno 2011 Musk ha vinto i 500 000 dollari dell'Heinlein Prize for Advances in Space Commercialization (Premio Heinlein per avanzamenti nella commercializzazione spaziale). Nel febbraio 2011 la rivista di economia e finanza Forbes ha nominato Musk come uno degli "Amministratori delegati più potenti d'America con meno di 40 anni".La rivista Esquire lo ha nominato come una delle 75 persone più influenti del XXI secolo. Nel 2010 Musk è stato eletto nel consiglio di amministrazione dell'Università di Pasadena: California Institute of Technology. In un sondaggio della Space Foundation del 2010 Musk è stato classificato come il decimo (a pari merito con Wernher von Braun) eroe spaziale più popolare.


=== Lauree honoris causa ===
Laurea honoris causa in design all'Art Center College of Design di Pasadena (California)
Laurea honoris causa in ingegneria aerospaziale all'Università del Surrey, Inghilterra


== Controversie ==


=== COVID-19 ===
Musk ha ricevuto critiche sulle sue opinioni e azioni relative alla pandemia di COVID-19. Il 31 gennaio 2020 paragona alcuni aspetti del COVID-19 al comune raffreddore e afferma che "il panico da coronavirus è stupido", e "il pericolo del panico supera di gran lunga il pericolo del coronavirus, se allochiamo troppe risorse mediche per il corona, ciò avverrà a spese del trattamento di altre malattie". Musk è stato inoltre criticato per aver rilasciato affermazioni controverse sulla malattia, inclusa l'affermazione falsa che "I bambini sono essenzialmente immuni", accompagnando un grafico in cui si mostra che nessun bambino era morto in Italia entro il 15 marzo 2020, sostenendo quindi che "Sulla base delle tendenze attuali, probabilmente negli Stati Uniti si andrà vicino a zero nuovi casi entro la fine di aprile". Il 30 aprile 2020 negli Stati Uniti si registreranno 31 mila nuovi casi, per un totale di circa 1,1 milioni. Inoltre, ha promosso articoli che suggerivano che le compagnie sanitarie gonfiassero i numeri dei casi COVID-19 per motivi finanziari, ha promosso un documento sui benefici della clorochina che è stato successivamente ampiamente screditato e rimosso da Google e ha ritwittato un video che chiedeva la fine immediata alle misure di distanziamento sociale.Quando lo sceriffo della contea di Alameda ordinò la chiusura di tutte le attività non essenziali, Musk e la Tesla inizialmente rifiutarono di eseguire l'ordine, sostenendo che la produzione di veicoli e le infrastrutture energetiche sono settori critici, citando il Dipartimento della Sicurezza Nazionale degli Stati Uniti.
In seguito Musk invia numerosi tweet in opposizione ai blocchi obbligatori, come "AMERICA LIBERA ORA!", sostenendo che gli ospedali della California sarebbero "mezzi vuoti".L'11 maggio 2020, Musk riapre la linea di produzione Fremont di Tesla in violazione dell'ordinanza della contea di Alameda. Lo stesso giorno dichiarerà: "Tesla sta riprendendo la produzione oggi contro le regole della contea di Alameda. Sarò in linea con tutti gli altri. Se qualcuno verrà arrestato, chiedo che sia solo io." Musk minaccia di spostare il quartier generale della Tesla in Texas o Nevada. La Tesla intenta una causa contro la contea di Alameda sfidando il suo blocco alla fabbrica di Fremont: la causa viene successivamente ritirata. Il dipartimento della sanità pubblica della contea di Alameda ha spiegato che stava aspettando un piano che Tesla aveva promesso di fornire l'11 maggio per illustrare come proteggere la salute dei lavoratori durante la pandemia di COVID-19. Il 2 giugno 2020, un lavoratore di Tesla risulta positivo per COVID-19 dopo la riapertura della fabbrica di Tesla a Buffalo, New York, il primo caso da quando Tesla ha riaperto le sue fabbriche statunitensi.


== Vita privata ==
Musk vive a Bel Air in California. Ha conosciuto la sua prima moglie, Justine Wilson, una scrittrice canadese, quando erano entrambi studenti alla Queen's University. Si sono sposati nel 2000 e hanno avuto sei figli, il primo dei quali è morto prematuramente. La coppia si è separata nel settembre del 2008. Nel 2010, dopo averla frequentata per due anni, Musk si sposa con l'attrice inglese Talulah Riley. Nel gennaio 2012 i due si lasciano e nel luglio 2013 si risposano. La rottura nel dicembre 2014, il divorzio alla fine del 2016. Nel frattempo Musk ha già iniziato a frequentare l'attrice americana Amber Heard ma i due si lasciano un anno più tardi. Nel 2018 si fidanza con la cantante e musicista canadese Grimes (vero nome: Claire Boucher) e il 4 maggio 2020 nasce il loro primo figlio, inizialmente chiamato X Æ A-12, poi cambiato in X Æ A-XII a causa di leggi californiane.Ha partecipato nel 2004 al Burning Man festival e ha dichiarato che la prima idea per SolarCity gli è venuta proprio al festival.La sorella di Elon, Tosca, è la fondatrice della Musk Entertainment e la produttrice di vari film, fra cui Thank You for Smoking. Lo stesso Musk è stato il produttore esecutivo del suo primo film, Puzzled. Suo fratello Kimbal è l'amministratore delegato dell'azienda di pubblicità OneRiot ed è proprietario del ristorante The Kitchen a Boulder e a Denver, Colorado. Suo cugino Lyndon Rive è l'amministratore delegato e cofondatore di Solar City.


== Nella cultura di massa ==


=== 2010–2016 ===
In Iron Man 2 (2010), Musk incontra Tony Stark (Robert Downey Jr.) in un ristorante e parla di una sua "idea per un jet elettrico". Nel gennaio 2015, Musk fece un'apparizione come se stesso ne I Simpson nell'episodio numero 564 intitolato Il Musk che cadde sulla terra; l'episodio prendeva in giro molte delle idee di Musk. Nel novembre 2015, Musk interpretò se stesso in un episodio di The Big Bang Theory, offrendosi volontario alla mensa dei poveri con Wolowitz. Musk fece un'apparizione anche nel documentario ambientale del 2015 intitolato Racing Extinction, nel quale una Tesla Model S personalizzata fu ideata per proiettare immagini di specie in via d'estinzione su edifici pubblici, come l'Empire State Building e il Vaticano. Nel 2016, Musk interpretò se stesso nella commedia romantica Proprio lui? dove incontrò uno dei protagonisti, Ned Flemming, interpretato da Bryan Cranston, in un bar durante una festa. Sempre nel 2016, Musk fu citato dal Dr. Martin Stein sulla serie televisiva Legends of Tomorrow di The CW. Durante un viaggio temporale nel passato, Stein incontra se stesso più giovane e, per celare la sua identità, si presenta come Elon Musk.


=== 2017 ===
Nell'ottobre 2017, Musk fu prematuramente commemorato come un pioniere nella serie Star Trek: Discovery di CBS All Access. Nell'anno 2256, il capitano Gabriel Lorca tenta di motivare uno scienziato della sua nave chiedendogli: "Come vuoi essere ricordato nella storia? Accanto ai fratelli Wright, Elon Musk, Zefram Cochrane? O come esperto di funghi fallito?"  Nel novembre 2017, Musk interpretò se stesso nel sesto episodio della prima stagione di Young Sheldon.


=== 2019 ===
Il 22 febbraio 2019 ha co-condotto lo show ‘Meme Review’, di PewDiePie. Il 30 Ottobre 2019 ha donato un milione di dollari per donare alberi al sito teamtrees.com con il messaggio "For Treebeard", diventando la persona ad aver donato di più sul sito prima di essere superato da Tobi Lutke. Ha dato la voce al personaggio di Elon Tusk (basato su se stesso) nel terzo episodio della 4ª stagione di Rick and Morty.


== Note ==


== Bibliografia ==
 Ashlee Vance, Elon Musk: Tesla, SpaceX e la sfida per un futuro fantastico, traduzione di Ilaria Katerinov, HOEPLI Editore, ISBN 978-88-203-8166-0.
 Andrea Lattanzi Barcelò, Elon Musk. L’imprenditore che ha portato il futuro nel presente, Area51 Publishing, 2018, ISBN 8827401679.
(EN) Anna Crowley Redding, Elon Musk: A Mission to Save the World, Feiwel & Friends, 2019, ISBN 1250313635.


== Voci correlate ==
PayPal
Tesla (azienda)
SpaceX
OpenAI
Neuralink
The Boring Company


== Altri progetti ==

 Wikiquote contiene citazioni di o su Elon Musk
 Wikimedia Commons contiene immagini o altri file su Elon Musk


== Collegamenti esterni ==
(EN) Sito della Musk Foundation, su muskfoundation.org. URL consultato il 4 maggio 2019 (archiviato dall'url originale il 14 maggio 2019).
(EN) Sito della Space Exploration Tecnologies (SpaceX), su spacex.com.
 Sito della Tesla Motors, su tesla.com.
(EN) Sito della SolarCity, su solarcity.com.
(EN) Viral Marketing, MBAs and pesky governments, su edcorner.stanford.edu, 8 ottobre 2003. URL consultato il 4 maggio 2019 (archiviato dall'url originale il 12 giugno 2008). Elon parla a Stanford
(EN) Statement of Elon Musk at House Space and Aeronautics Subcommittee Hearings on the Future Market for Commercial Space , su spaceref.com, 20 aprile 2005.
(EN) History of PayPal, su gawker.com. URL consultato l'11 agosto 2011 (archiviato dall'url originale il 29 agosto 2011).


=== Interviste (in inglese) ===
 An interview with Elon Musk, HobbySpace, 5 agosto 2003.
 Lift off with Elon Musk, Carte Blanche, 4 settembre 2005 (archiviato dall'url originale il 28 settembre 2007).
 Chris Bergin, SpaceX's Musk and Thompson Q and A, nasaspaceflight.com, 20 gennaio 2006.
 Video interview of Elon Musk by Zadi Diaz of EPIC FU, su epicfu.com, 17 giugno 2008. URL consultato il 4 maggio 2019 (archiviato dall'url originale il 20 dicembre 2008).
 Sadie Gray, Forget the bungalow, retire to Mars , in Sunday Times, 4 gennaio 2009.
 Uber Entrepreneur: An Evening with Elon Musk, su fora.tv, 4 gennaio 2009. URL consultato il 4 maggio 2019 (archiviato dall'url originale il 29 ottobre 2014).
 onInnovation , su oninnovation.com.
 An interview at the Founders Showcase, su techcrunch.tv, 5 agosto 2010. URL consultato il 4 maggio 2019 (archiviato dall'url originale il 3 giugno 2011).
 An interview on the Kevin Pollak Chat Show, su kevinpollakschatshow.com, 17 settembre 2009 (archiviato dall'url originale il 30 novembre 2012).
 Elon Musk: 'I'm planning to retire to Mars', Guardian, 1º agosto 2010.
 An interview about commercial space flights, su cbsnews.com, 18 marzo 2012.
 A 20 minute interview about sending humans to Mars, su bbc.co.uk, 20 marzo 2012.
 Elon Musk on The Daily Show with Jon Stewart, su thedailyshow.com, 10 aprile 2012.