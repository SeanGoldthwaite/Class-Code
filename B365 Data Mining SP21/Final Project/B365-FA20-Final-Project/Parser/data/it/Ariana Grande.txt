Ariana Grande-Butera (IPA: [ˌɑriˈɑːnə ˈɡrɑːnde]; Boca Raton, 26 giugno 1993) è una cantautrice e attrice statunitense. 
Vincitrice di un Grammy Award, un Brit Award, due Billboard Music Award e tre American Music Awards, ha iniziato la sua carriera nel 2008 nel musical di Broadway, 13, ed è poi divenuta famosa grazie al ruolo di Cat Valentine nelle sitcom di Nickelodeon Victorious (2010–2013) e nel suo spin-off, Sam & Cat (2013–2014). 
Nel 2011 ha firmato un contratto con Republic Records, pubblicando nel dicembre 2011 il primo singolo Put Your Hearts Up. In seguito ha lavorato per altri due anni al suo album di debutto, Yours Truly, pubblicato nel 2013 e che ottenne subito il primo posto nella Billboard 200.Il suo secondo album in studio, My Everything (2014), ha venduto oltre 9 milioni di copie in tutto il mondo, diventando il più grande successo della cantante, grazie soprattutto ai numerosi singoli estratti. Anche il suo terzo album in studio, Dangerous Woman (2016), ottenne un simile successo, grazie ai singoli Into You e Side to Side. I suoi successori, Sweetener (2018) e Thank U, Next (2019) hanno entrambi debuttato al numero uno in diversi paesi. Sweetener ha vinto un Grammy Award come miglior album pop vocale, mentre Thank U, Next è riuscito infatti a vendere 360 000 copie nella prima settimana, diventando il più grande debutto di Grande. Il disco ha generato le sue due prime numero uno nella Billboard Hot 100, il brano omonimo e 7 Rings.
La rivista Time ha nominato Ariana Grande come una delle 100 persone più influenti al mondo nel 2016 e nel 2019. Billboard l'ha invece riconosciuta come "donna dell'anno" nel 2018.


== Biografia ==
Ariana Grande-Butera è nata il 26 giugno 1993 a Boca Raton, in Florida. Il suo nome è ispirato alla principessa Oriana di Felix the Cat. Sua madre, Joan Grande, è manager esecutiva e proprietaria di un'azienda che produce strumenti per la comunicazione e allarmi di sicurezza per la Marina e suo padre, Edward Butera, possiede una società di progettazione grafica a Boca Raton; i due si sono trasferiti da New York in Florida quando Joan era incinta di Ariana, e si sono separati quando lei aveva quasi nove anni.
Ariana è di origini italiane, e si riferisce a se stessa come italoamericana di origine "metà siciliane e metà abruzzesi", i suoi bisnonni Antonio Grande e Filomena Lavenditti emigrarono nel 1912 da Gildone (CB) negli Stati Uniti. Ha un fratellastro di dieci anni più grande, primogenito della madre, Frankie Grande, un intrattenitore, produttore e ballerino, 
Sin da piccola si appassiona al canto, alla recitazione e al ballo. A soli quattro anni viene chiamata dalla Nickelodeon per un ruolo nello show All That.
Da bambina, Ariana si è esibita con il teatro per bambini di Fort Lauderdale, interpretando il suo primo ruolo da protagonista in Annie e sotto l'influenza di Gloria Estefan inizia a dilettarsi nel canto. Ha anche recitato nei musical Il mago di Oz e La bella e la bestia. All'età di 8 anni, si esibì in una sala karaoke su una nave da crociera dove venne notata da Gloria Estefan,e con varie orchestre come la South Florida's Philharmonic, Florida Sunshine Pops e Symphonic Orchestras, e fece la sua prima apparizione televisiva nazionale cantando "The Star-Spangled Banner" per i Florida Panthers. Ha frequentato la Pine Crest School e la North Broward Preparatory School.


=== 2008–2013: Broadway e il successo con Victorious ===

Nel 2008 recita nel ruolo della cheerleader Charlotte nel musical 13 di Broadway, per la quale riceve il premio di migliore attrice dalla Asociación Nacional de Teatro Juvenil: per recitarvi, smette di frequentare la North Broward Preparatory School rimanendone però iscritta e grazie ai materiali inviati dalla scuola Grande riesce a studiare con professori privati. In questo periodo canta anche varie volte al jazz club di New York Birdland situato sulla Cinquantaduesima strada.Nel 2009 Grande comincia a registrare cover delle canzoni dei suoi cantanti preferiti, pubblicandole sul suo canale di YouTube. Ariana quindi canta come solista in varie orchestre sinfoniche, come la Filarmonica della Florida del Sud, Pops e Orchestra Sinfonica.Nel 2010 recita e partecipa alla creazione del personaggio di Miriam, nel musical Cuba Libra, scritto e prodotto da Desmond Child. Nello stesso anno interpreta il personaggio di Cat Valentine nella sitcom Victorious, trasmessa a partire dal marzo 2010. Grande appare anche nella copertina della rivista Dream Magazine nell'edizione dell'agosto 2011. Per il ruolo di Cat Valentine, Ariana Grande, su richiesta del produttore esecutivo Dan Schneider deve tingersi i capelli di rosso fuoco ogni due settimane. La serie ha iniziato le riprese nel mese di ottobre 2009 ed è andata in onda il 27 marzo 2010, raggiungendo un pubblico di 5,7 milioni di spettatori nella Prima, raggiungendo il secondo pubblico più vasto mai raggiunto da una serie di immagine reale nella storia della Nickelodeon.
Nell'agosto del 2011 esce la prima colonna sonora di Victorious: Music from the Hit TV Show, dove canta Give It Up un duetto con Elizabeth Gillies. Sempre nel 2011, doppia la Principessa Diaspro nella serie di Nickelodeon Winx Club e pubblica il suo primo singolo Put Your Hearts Up.
All'inizio del 2012 viene pubblicato il videoclip di Put Your Hearts Up su Vevo, in seguito oscurato per l'insoddisfazione della cantante per il lavoro svolto.Nell'agosto 2012, annuncia la conclusione di Victorious con la quarta stagione. Durante il Television Critics Association Summer Press Tour il 3 agosto 2012, annuncia che avrebbe recitato in Sam & Cat, interpretando il suo precedente ruolo di Victorious insieme a Jennette McCurdy, per una sitcom tradizionale. Sam & Cat viene ufficialmente annunciato da Nickelodeon il 29 novembre 2012. La terza colonna sonora di Victorious viene pubblicata il 6 novembre 2012 ed è intitolata Victorious 3.0. Il primo singolo, nonché l'unico brano cantato da Grande nell'album, è LA Boyz (duetto con Victoria Justice) e il video musicale viene pubblicato il 14 ottobre 2012.Nel dicembre 2012 recita nel ruolo di Biancaneve nella produzione di Pasadena Playhouse, A Snow White Christmas, con Charlene Tilton e Neil Patrick Harris. Sempre nel 2012, Grande duetta anche con il cantante britannico Mika per la versione singolo del brano Popular Song e si esibisce con cover sul web e Whitney Houston con I Believe in You and Me.L'11 luglio 2013, Nickelodeon aumenta di 20 episodi la prima stagione di Sam & Cat rendendola di quaranta episodi.


=== 2013: il debutto nella musica con Yours Truly ===
Grande completa il suo primo album di inediti, Yours Truly, nel giugno 2013, dopo tre anni di lavoro. L'album viene pubblicato il 2 settembre 2013 nel Regno Unito, e un giorno dopo negli Stati Uniti d'America, per la Republic Records.
Il 26 marzo 2013, viene pubblicato il primo singolo estratto dall'album di debutto, The Way, un duetto con Mac Miller. Entra subito nella Top 40 hit e Top 10 hit di Billboard Hot 100, e riceve anche la certificazione di disco di platino negli Stati Uniti (RIAA) e disco d'oro in Australia (ARIA). Due giorni dopo la pubblicazione del singolo, sul canale Vevo ufficiale della cantante viene pubblicato il videoclip del brano, che ottiene la certificazione di Vevo con quasi 400 milioni di visualizzazioni. Il secondo singolo dell'album, Baby I, arriva nei negozi il 22 luglio 2013, mentre il video viene pubblicato sul canale Vevo personale il 6 settembre 2013. Il 6 agosto 2013 viene pubblicata la canzone Right There come terzo singolo e il 30 ottobre viene rilasciato il rispettivo videoclip. L'album debutta al primo posto nella classifica Billboard 200 vendendo 138 000 copie nella sua prima settimana. Grande è la prima artista femmina a debuttare al primo posto con il suo album di debutto. Per questo Ariana diventa la quindicesima artista a raggiungere questo traguardo.Grande interpreta Amanda Benson in Swindle, un adattamento del libro omonimo, di Gordon Korman, insieme alla co-protagonista in Sam & Cat, Jennette McCurdy. 
Nell’estate del 2013 Ariana apre i concerti della tappa Nordamericana del Believe Tour di Justin Bieber, mentre il 13 agosto 2013 intraprende il The Listening Session Tour, una turneè che tiene occupata la cantante fino al 9 settembre dello stesso anno, volto a promuovere il suo album di debutto.
Il 25 agosto 2013 si esibisce per la prima volta in un evento importante, agli MTV Video Music Awards 2013 interpretando i suoi singoli Baby I e The Way durante il pre-show.
Per gli MTV Europe Music Awards 2013, il 10 novembre ad Amsterdam, Ariana Grande è presentatrice del backstage. Il 24 novembre 2013, Ariana si esibisce con due brani, The Way e Tattooed Heart, agli American Music Awards 2013, dove vince nella categoria Nuovo artista dell'anno.
Sempre nel 2013, Grande lancia diverse canzon natalizie: Last Christmas, Love is everything, Snow in California, e Santa Baby in collaborazione con Elizabeth Gillies. Il 28 novembre 2013, durante il giorno del ringraziamento a New York, partecipa a 87th Annual Macy's Thanksgiving Day Parade, interpretando la sua cover natalizia Last Christmas. Il 17 dicembre 2013 Grande pubblica il suo primo EP intitolato Christmas Kisses, contenente tutte e quattro le canzoni natalizie presentate in precedenza. Il 31 dicembre 2013 Grande si esibisce con la sua hit The Way insieme a Mac Miller, e con il suo singolo Right There con Big Sean all'evento di fine anno Dick Clark's New Year's Rockin' Eve.


=== 2014: My Everything ===
Il 27 aprile 2014, Grande presenta in anteprima ai Radio Disney Awards Problem, primo singolo estratto da My Everything, il suo secondo album in studio, in collaborazione con la rapper Iggy Azalea. Il brano ottiene un grande successo mondiale e raggiunge la #2 posizione della Billboard Hot 100 e diventa anche uno dei singoli più venduti dell'anno, nonché una delle più grandi hit nella carriera della cantante, vendendo in totale oltre 19 milioni di copie in tutto il mondo. Con Problem la cantante vince il premio come Best Pop Video agli MTV Video Music Awards 2014. Il 2 luglio 2014 esce invece il secondo singolo Break Free, in collaborazione con il dj Zedd: anche quest'ultimo riscuote un grande successo e vende globalmente circa 12 milioni di copie. Il video invece viene pubblicato il 13 agosto tramite il canale Vevo della cantante e la canzone raggiunge la quarta posizione della Billboard Hot 100.

Il 29 luglio 2014 collabora con Jessie J e la rapper Nicki Minaj al singolo Bang Bang. Il singolo scala velocemente le classifiche di iTunes, arrivando alla 1ª posizione in numerosi paesi tra cui Stati Uniti, Israele, Filippine e Hong Kong.Nella sua prima settimana, Bang Bang debutta alla #6 nella Billboard Hot 100 (e raggiungendo in seguito la #3 posizione), con oltre 230 000 copie vendute. Con l'uscita di Best Mistake, poco dopo Break Free e Bang Bang, Grande è la prima artista femminile ad avere ben tre singoli contemporaneamente nella top 6 della Billboard Hot 100 (gli unici artisti a detenere questo record nel passato erano Michael Jackson e Adele).
Il 25 agosto 2014 Ariana Grande pubblica il suo secondo album in studio My Everything ed esso debutta alla prima posizione sulla Billboard 200.Il 30 settembre pubblica il terzo singolo estratto dall'album, Love Me Harder in collaborazione con il cantante canadese The Weeknd. Il singolo ottiene grande successo, soprattutto in Italia dove, come i singoli precedenti dell’album, viene certificato disco di platino. Il 24 novembre, Ariana Grande pubblica il singolo natalizio Santa Tell Me. Collabora anche all'album Dark Sky Paradise del rapper e collaboratore Big Sean, con il quale ha una relazione da agosto 2014 ad aprile 2015. Il 17 febbraio 2015 pubblica infine il quarto ed ultimo singolo dell'album My Everything, One Last Time, di cui viene prodotto anche il video musicale e che ottiene la certificazione Vevo alcuni giorni dopo la sua pubblicazione.Il 25 febbraio 2015 inizia il The Honeymoon Tour, la seconda serie di concerti e il primo tour mondiale da solista della cantante per promuovere My Everything: i concerti iniziano presso la provincia di Independence e finiscono a San Paolo in Brasile il 25 ottobre dello stesso anno; la serie di spettacoli tocca anche l'Italia il 25 maggio, per una data sold out al Mediolanum Forum di Milano.


=== 2015-2017: attività televisive e Dangerous Woman ===
A maggio la cantante è al lavoro sul suo terzo album, con la collaborazione dei dj Zedd e Cashmere Cat, con la quale aveva pubblicato il singolo Adore. Tramite Twitter la cantante annuncia il possibile nome del nuovo album, Moonlight, dichiarando che questo sarebbe potuto uscire nel 2016.A marzo la Grande viene scelta per la serie televisiva horror Scream Queens, ottenendo il ruolo di Chanel #2, una studentessa diciannovenne che prende parte ad una sorellanza. Il 25 settembre 2015 viene pubblicato su iTunes il brano E più ti penso, in cui la cantante duetta con il tenore Andrea Bocelli cantando in lingua italiana, incluso nel seguente album del cantautore, Cinema, pubblicato il 23 ottobre. Il video del brano esce il 13 ottobre, esso vede come protagonisti i due (è stato girato tra le città di Roma e Tokyo e diretto da Gaetano Morbioli). Il 30 ottobre 2015 pubblica il singolo Focus, accompagnato dal video musicale, il quale ottiene un grande successo su YouTube. La canzone debutta alla settima posizione della Billboard Hot 100, diventando il primo singolo solista della cantante a debuttare nella top 10 di tale classifica. Il 18 dicembre 2015 viene pubblicato Christmas & Chill, un EP di sei tracce basato sul Natale con appropriati sound e testi.

L'11 febbraio 2016 esce il film Zoolander 2 in cui Ariana recita nel ruolo di Latex BDSM, una ragazza che tenta di sedurre Hansel McDonald (ruolo interpretato da Owen Wilson), mentre pochi giorni dopo annuncia il titolo ufficiale del suo terzo album in studio, Dangerous Woman. Il primo singolo, l'omonimo Dangerous Woman, viene pubblicato l'11 marzo 2016, seguito dal singolo promozionale Be Alright, reso disponibile per lo streaming la settimana seguente. Il 18 marzo esce per lo streaming il brano Let Me Love You (inciso in collaborazione con il rapper Lil Wayne). 
L'album viene infine pubblicato il 20 maggio e debutta alla seconda posizione della Billboard 200 per poi rimanere in classifica per 154 settimana, diventando l’ottavo album femminile con più settimane in classifica del decennio. 
Il 23 maggio 2016 viene rilasciato il videoclip di Into You, secondo singolo ufficiale di Dangerous Woman. Il 28 agosto 2016 la Grande si esibisce agli MTV Video Music Awards con il singolo Side to Side in collaborazione con la rapper Nicki Minaj; il videoclip della canzone viene pubblicato la notte stessa e raggiunge il miliardo di visualizzazioni in pochi mesi. Side to Side raggiunge la 4ª posizione della Billboard Hot 100, diventando successivamente una delle collaborazioni femminili di maggior successo nella storia. Nel novembre 2016 collabora con Stevie Wonder al singolo Faith utilizzato come colonna sonora del film Sing e vince il premio come “Artista dell’anno” agli American Music Awards.
Il 7 dicembre 2016 prende parte al musical Hairspray Live!, recitando nel ruolo di Penny. Il 26 febbraio 2017 viene pubblicato il video musicale del singolo Everyday in collaborazione con il rapper Future.
Ariana appare nella copertina nell’edizione di aprile 2017 della nota rivista Cosmopolitan.

Nel 2017 dà inoltre il via al suo terzo tour mondiale, Dangerous Woman Tour, con tappe in Europa(tra cui una al PalaLottomatica di Roma e una al Palasport Olimpico di Torino per due date sold out), America, Oceania e in Asia.La sera del 22 maggio 2017, al termine di un suo concerto presso la Manchester Arena, un attentato terroristico perpetrato da un kamikaze provoca 22 vittime e più di 500 feriti; l'artista rimane illesa. In risposta a tale avvenimento, organizza per il 4 giugno seguente un concerto di beneficenza intitolato One Love Manchester, al invita a partecipare artisti di primo piano della musica pop internazionale. Esso aiuta a raccogliere circa 18,5 milioni di euro per aiutare le vittime dei bombardamenti e le famiglie colpite. Il concerto vede le esibizioni di Ariana Grande, Liam Gallagher, Justin Bieber, Katy Perry, Miley Cyrus e molti altri artisti. Per riconoscere i suoi sforzi, il Consiglio Comunale di Manchester nomina la Grande come prima cittadina onoraria di Manchester. Il tour riprende il 7 giugno a Parigi e si concluso il 21 settembre 2017 ad Hong Kong. Ad agosto 2017, appare in un episodio di Apple Music Carpool Karaoke, cantando canzoni teatrali musicali con Seth MacFarlane, e diventa un'ambasciatrice del marchio Reebok per un anno. Grande mette in commercio cinque fragranze con Luxe Brands dal 2015 e incassa oltre 150 milioni di dollari (circa 135 milioni di euro) in vendite globali entro il 2017. INel dicembre 2017, la rivista Billboard l'ha nominata "Artista femminile dell'anno".Il 29 novembre 2018 esce la docu-serie del Dangerous Woman Tour su YouTube Premium.


=== 2018-2019: Sweetener e Thank U, Next ===

Il 20 aprile 2018 pubblica il singolo No Tears Left to Cry, primo estratto dal quarto album in studio della cantante. Lo stesso giorno si esibisce con il singolo per la prima volta durante il festival musicale Coachella a Indio, in California.. La canzone debutta alla terza posizione della Billboard Hot 100 e raggiunge la prima posizione su iTunes in oltre 90 paesi.
Il 1º maggio partecipa al The Tonight Show Starring Jimmy Fallon dove si esibisce nuovamente con No Tears Left to Cry e annuncia inoltre il titolo del suo quarto album in studio: Sweetener.Il 2 giugno canta al Wango Tango una parte del brano The Light Is Coming, in collaborazione con Nicki Minaj, pubblicato il 20 giugno come primo singolo promozionale. Sempre il 20 giugno, oltre al singolo, vengono resi disponibili il pre-ordine dell'album Sweetener e il nuovo merchandising sul sito ufficiale della cantante. Sempre a giugno 2018 vengono inoltre pubblicate le canzoni Dance to This, in collaborazione con il cantante australiano Troye Sivan e Bed con Nicki Minaj. Il 13 luglio 2018 Ariana pubblica a sorpresa il secondo singolo (assieme al videoclip) dell’album, intitolato God Is a Woman. La canzone debutta all’undicesima posizione, per raggiungere poi l’ottava posizione della Billboard Hot 100 qualche settimana dopo.Sweetener viene pubblicato il 17 agosto 2018 e debutta alla 1ª posizione della Billboard 200. Nei giorni adiacenti all’uscita dell’album partecipa ad una puntata del Carpool Karaoke di James Corden e al The Tonight Show Starring Jimmy Fallon, programma in cui si esibisce con una cover di (You Make Me Feel Like) A Natural Woman, in onore della morte di Aretha Franklin.
Il 21 agosto 2018 si esibisce nuovamente agli MTV Video Music Awards, cerimonia in cui vince il premio di “miglior video Pop” per No Tears Left to Cry.Il 29 settembre 2018 Spotify allestisce una mostra in tema Sweetener a New York, in onore del grande successo riscontrato dall’album nella piattaforma streaming.Nel novembre 2018 viene pubblicato il video musicale di Breathin e la Grande annuncia che il suo quinto album in studio sarebbe stato intitolato Thank U, Next. Il singolo principale, Thank U, Next, viene pubblicato a sorpresa il 3 novembre 2018. La canzone debutta alla numero uno della Billboard Hot 100, diventando il primo singolo della cantante a raggiungere tale traguardo negli Stati Uniti. Viene rapidamente certificato disco di platino negli Stati Uniti, e il video musicale della canzone batte il record per il video musicale più visto su YouTube entro le prime 24 ore dalla pubblicazione e il video più veloce a raggiungere le 100 milioni di visualizzazioni su YouTube. Su Spotify, la canzone diventa la più veloce a raggiungere 100 milioni di riproduzioni streaming (raggiungendo questo traguardo in soli 11 giorni) e la canzone più trasmessa da un'artista femminile in un periodo di 24 ore con 9,6 milioni di riproduzioni, record in seguito superato con la sua canzone 7 Rings con quasi 15 milioni di stream.
Il 6 dicembre 2018 Ariana si esibisce ai Billboard Women in Music  cerimonia in cui viene onorata con il riconoscimento di “Donna dell’anno”.
Il 14 dicembre 2018 viene pubblicato Imagine come singolo promozionale dell’album.Il secondo singolo estratto da Thank U, Next, 7 Rings, viene pubblicato il 18 gennaio 2019 e debutta nuovamente alla prima posizione nella classifica Billboard Hot 100. rendendo Ariana Grande la terza artista femminile con più debutti in prima posizione. La canzone batte diversi record nel settore dello streaming. Thank U, Next viene pubblicato l'8 febbraio 2019 e debutta in prima posizione nella Billboard 200, ricevendo anche ottime recensioni dalla critica. Batte il record di settimana di streaming più riprodotta per un album pop e per un album femminile negli Stati Uniti con 307 milioni di riproduzioni.Ariana diventa il primo artista solista in assoluto a occupare i primi tre posti della Billboard Hot 100 con 7 Rings in prima posizione, il suo terzo singolo Break Up with Your Girlfriend, I'm Bored in seconda posizione, e Thank U, Next in terza posizione, seconda in generale a farlo dopo i Beatles che nel 1964 occuparono i primi cinque posti. Nel Regno Unito, Ariana diviene la seconda artista solista femminile ad avere contemporaneamente la prima e la seconda posizione in classifica e la prima artista a sostituirsi alla prima posizione due volte consecutivamente. Il 12 febbraio 2019 vince il suo primo Grammy Award per l’album Sweetener e il 20 febbraio 2019 vince un Brit Award come Artista solista femminile internazionale.

Il 18 marzo 2019 intraprende il suo terzo tour mondiale, lo Sweetener World Tour, allo scopo di promuovere entrambi gli album Sweetener e Thank U, Next, che la tiene occupata fino al 22 dicembre dello stesso anno. Ariana viene nominata per nove categorie ai Billboard Music Awards 2019. Si esibisce alla cerimonia con una performance pre-registrata durante il suo show a Vancouver dello Sweetener World Tour. Durante l’anno è l’headliner di due dei più importanti festival musicali degli Stati Uniti, ovvero del Coachella e del Lollapalooza.A giugno 2019, Ariana annuncia di essere produttrice esecutiva della colonna sonora di Charlie's Angels, insieme a Savan Kotecha, Ilya e Max Martin. Una collaborazione con le colleghe Miley Cyrus e Lana Del Rey, intitolata Don't Call Me Angel, viene estratta come primo singolo della colonna sonora il 13 settembre 2019. Ad agosto 2019, pubblica il singolo Boyfriend con i Social House, che debutta all’ottava posizione della Billboard Hot 100. Ariana co-scrive inoltre il singolo di debutto da solista della cantante Normani, intitolato Motivation, che viene messo in commercio il 16 agosto 2019. La Grande appare inoltre nella copertina dell’edizione di Agosto 2019 della nota rivista Vogue insieme al cane Toulouse. Ariana Grande vince tre premi agli MTV Video Music Awards 2019, perdendo tuttavia la categoria più prestigiosa, il Video dell'anno dove era nominata con Thank U, Next. Partecipa poi al remix del singolo Good as Hell della cantante e rapper Lizzo, pubblicato il 25 ottobre 2019. Il 23 dicembre dello stesso anno pubblica K Bye for Now (SWT Live), il suo primo album live, in seguito alla conclusione dello Sweetener World Tour.A gennaio 2020 i singoli 7 Rings e Thank U, Next raggiungono il miliardo di streaming su Spotify rendendo la Grande la prima e l’unica cantante donna a raggiungere tale traguardo con canzoni da solista.Il 26 gennaio 2020, partecipa ai Grammys e si esibisce con un medley tra Imagine, My Favourite Things, 7 Rings e Thank U, Next. Evento che segnerà la fine dell’era di Thank U, Next. Il 23 febbraio 2020 appare nella seconda puntata della seconda stagione della tragicommedia Kidding - Il fantastico mondo di Mr. Pickles di Jim Carrey, intitolata “Up, Down and Everything in Between”, che vede la cantante nei panni di Piccola Grande, una fata della speranza; le scene vengono girate nell’estate precedente durante una pausa dallo Sweetener World Tour.


=== 2020-in corso: collaborazioni e Positions ===
L'8 maggio 2020 esce Stuck with U in collaborazione con Justin Bieber, canzone i cui proventi andranno per aiutare i figli degli operatori sanitari in prima linea nella battaglia per il COVID-19. Il 22 maggio viene pubblicata la collaborazione con Lady Gaga Rain on Me, secondo singolo ufficiale dal sesto album di Gaga. Entrambi i singoli hanno esordito al primo posto della Billboard Hot 100, rendendola l'unica artista nella storia ad avere quattro debutti in vetta alla classifica statunitense. Il 30 agosto seguente le due cantanti hanno eseguito il brano agli MTV Video Music Awards 2020; poco dopo Grande è stata premiata con quattro premi, di cui tre riguardanti Rain on Me e un altro riguardante Stuck with U.Dopo alcuni rumors circolati su Twitter, il 14 ottobre 2020 la cantante ha annunciato l'uscita di un nuovo album entro la fine del mese. Alcuni giorni dopo, tramite un countdown pubblicato sul sito della cantante, è stato rivelato sia il titolo del progetto, Positions, sia la data di pubblicazione, il 30 ottobre 2020. Il brano omonimo è stato pubblicato come singolo apripista il 23 ottobre 2020, e ha debuttato direttamente in vetta alla Billboard Hot 100, rendendola la prima e unica artista della storia a debuttare tre volte in un anno direttamente in vetta alla classifica. L'album, composto da 14 tracce, comprende collaborazioni con Doja Cat, Ty Dolla Sign e The Weeknd.


== Stile e influenze musicali ==


=== Stile e generi musicali ===
La musica di Ariana è generalmente descritta come pop ed R&B con elementi di EDM, hip hop, e trap, quest'ultima delle quali ha visto una maggiore incorporazione nella sua musica man mano che la sua carriera è progredita, apparendo in primo piano nella sua EP Christmas & Chill, e in seguito molto presente nei suoi quarto e quinto album in studio, Sweetener e Thank U, Next. Ariana Grande ha detto che è cresciuta ascoltando principalmente musica pop e musica anni '90. Il suo album di debutto, Yours Truly venne complimentato per aver ricreato l'"atmosfera degli anni '90 dell'R&B con l'aiuto del cantautore e produttore Babyface. L'album seguente, My Everything, è stato descritto come un'evoluzione dal suo primo album con nuovi suoni che esplorassero i generi EDM ed elettropop. La recensione del Los Angeles Times del suo terzo album, Dangerous Woman, diceva che è "impressionante quanto completamente trasmette l'ambiente emotivo di ogni canzone qui, anche quando una contraddice direttamente un'altra.... Si sta... adattando [a] stili diversi". Elias Leight di Rolling Stone ha dichiarato che "la cantante abbraccia molto il suono dell'hip-hop del Sud [degli Stati Uniti] nel suo quarto album Sweetener". Per quanto riguarda Thank U, Next Craig Jenkins di Vulture ha dichiarato che Ariana fosse cambiata e si fosse avvicinata allo stile di trap e hip hop, pieno di sfumature R&B.


=== Influenze ed estensione vocale ===

Le cantanti che hanno influenzato maggiormente Ariana Grande sono state Whitney Houston e Mariah Carey, come lei stessa ha affermato:Tra le altre fonti di ispirazione, Gloria Estefan, Fergie Destiny's Child, Beyoncé,, India.Arie e Brandy Norwood.
La voce di Ariana Grande ha un registro di soprano lirico-leggero e copre 4 ottave, 6 toni e 1 semitono e il registro di fischio. Grazie alle sue abilità canore, è stata molte volte paragonata a Mariah Carey, tanto da acquistare l'appellativo di "mini Mariah Carey" o "nuova Mariah Carey".La voce di Ariana è stata elogiata da numerosi cantanti quali Kelly Clarkson, Lady Gaga, Chris Martin e Katy Perry.


== Immagine pubblica ==

Ariana Grande ha citato Audrey Hepburn come la sua più grande influenza stilistica durante i suoi primi anni di carriera, ma ha iniziato a trovare l'imitazione dello stile di Hepburn "un po' noiosa" mentre la sua carriera progrediva. Ha anche tratto ispirazione da attrici degli anni '50 e '60, tra cui Ann-Margret, Nancy Sinatra e Marilyn Monroe. L'aspetto modesto di Ariana Grande all'inizio della sua carriera è stato descritto come "adatto all'età", rispetto ad altre pop star che sono cresciute agli occhi del pubblico. Jim Farber del New York Daily News ha scritto nel 2014 che Ariana ha ricevuto meno attenzione "per quanto poco indossa o per come si muove graficamente rispetto a come canta". Quell'anno, ha iniziato a indossare gonne corte e mezze magliette con stivali alti fino al ginocchio in spettacoli e su red carpet. Dopo anni passati a tingersi i capelli di rosso per interpretare Cat Valentine, Ariana Grande ha iniziato ad indossare delle extension. Anne T. Donahue di MTV News ha affermato che la sua iconica coda di cavallo riceve più attenzione delle sue audaci scelte di moda.


== Attivismo ==

All'età di 10 anni, Ariana Grande ha cofondato il gruppo musicale di bambini Kids Who Care, in South Florida, con il quale ha cantato diverse volte per beneficenza, guadagnando più di 500 000 dollari, solo nel 2007. Nell'estate del 2009, come membro della organizzazione a scopo caritatevole Broadway in South Africa, Grande ha intrattenuto e insegnato a ballare e cantare ai bambini in Gugulethu, in Sudafrica, insieme a suo fratello Frankie. La Grande è anche partner di Kleenex per la sua campagna "Shield Sneeze Swish".Ha recitato con Bridgit Mendler e Kat Graham nella rivista Seventeen in una campagna pubblica del 2013 per porre fine al bullismo online chiamato "Elimina dramma digitale". Dopo aver visto il film Blackfish quell'anno, ha invitato i fan a smettere di supportare SeaWorld ed è diventata vegana. A settembre 2014, Grande ha partecipato al programma televisivo di beneficenza Stand Up to Cancer, eseguendo la sua canzone "My Everything" in memoria di suo nonno, che era morto di cancro il luglio precedente. Grande ha adottato diversi cani da salvataggio come animali domestici e ha promosso l'adozione di animali domestici in alcuni dei suoi concerti. Nel 2016, ha lanciato con MAC Cosmetics una linea di labbra chiamata "Ariana Grande's MAC Viva Glam", i cui profitti avvantaggiano le persone colpite da HIV e AIDS.


== Vita privata ==
Grande ha dichiarato di essere ipoglicemica. Ha altresì ammesso di avere sofferto di disturbi da stress post-traumatici e disturbi d'ansia a seguito dell'attentato di Manchester del 22 maggio 2017. Ha raccontato sui  social media di essere quasi scappata durante la sua performance nella trasmissione A Very Wicked Halloween del 2018 a causa della sua ansia. Ha poi dichiarato di aver ricevuto cure da professionisti di salute mentale per più di un decennio da quando i suoi genitori hanno divorziato.Grande è stata educata al cattolicesimo: se ne allontana quando, durante il pontificato di Benedetto XVI, il Pontefice assume posizioni contrastanti su tutto ciò che lei amava e in cui credeva. La critica mossa dalla cantante riguarda la posizione della Chiesa sull'omosessualità, argomento a cui è molto attenta per via dell'orientamento sessuale del fratellastro Frankie. Ha seguito gli insegnamenti della Cabala ebraica fin dall'età di dodici anni, insieme a Frankie, credendo che "la base sta nell'idea che se sei gentile con gli altri, ti accadranno cose buone". Alcune delle sue canzoni, come Break Your Heart Right Back, sono di supporto ai diritti LGBT.Grande ha incontrato l'attore Graham Phillips nel cast del musical 13 nel 2008 e lo ha frequentato fino al 2011. Da dicembre 2012 ad agosto 2013, ha frequentato il comico Jai Brooks, un membro dei The Janoskians. Ad ottobre 2014, Grande ha confermato che lei e il rapper Big Sean stavano uscendo insieme. Ad aprile 2015, la coppia ha concluso la relazione dopo otto mesi. Ha frequentato il ballerino Ricky Alvarez per meno di un anno a partire dalla metà del 2015. Dopo aver registrato The Way con Mac Miller nel 2012, i due hanno iniziato a uscire nel 2016. La relazione si è conclusa entro maggio 2018. Nello stesso mese, iniziò a frequentare l'attore e comico Pete Davidson. I due hanno interrotto il loro fidanzamento e hanno concluso la loro relazione nell'ottobre 2018.
Nel maggio 2020, attraverso il videoclip della sua canzone Stuck With U, conferma la sua relazione con Dalton Gomez, agente immobiliare nella compagnia real estate Aaron Kirkman Group. 


== Discografia ==


=== Album in studio ===
2013 – Yours Truly
2014 – My Everything
2016 – Dangerous Woman
2018 – Sweetener
2019 – Thank U, Next
2020 – Positions


=== Album dal vivo ===
2019 – K Bye for Now (SWT Live)


=== Raccolte ===
2017 – The Best


== Filmografia ==


=== Cinema ===
Zoolander 2, regia di Ben Stiller (2016)
Man in Black: International, regia di F. Gary Gray (2019)


=== Televisione ===
The Battery's Down – serie TV, episodio 2x02 (2009)
Victorious – serie TV, 56 episodi (2010-2013)
iCarly – serie TV, episodio 4x10 (2011)
Sam & Cat – serie TV, 36 episodi (2013-2014)
Il grande colpo (Swindle), regia di Jonathan Judge – film TV (2013)
Scream Queens – serie TV, 4 episodi (2015)
Hairspray Live!, regia di Kenny Leon e Alex Rudzinski – film TV (2016)
Kidding - Il fantastico mondo di Mr. Pickles (Kidding) – serie TV, episodio 2x05 (2020)


=== Programmi televisivi ===
Florida Hockey Ligue Inauguration (2001)
Gala speciale: Felici 95 anni Contessa DeHoernie (2007)
MTV Europe Music Awards – speciale TV (2013) – conduttrice dal backstage
Saturday Night Live – programma televisivo (2014-2016)
RuPaul's Drag Race – programma televisivo (2015) – giudice
Knock Knock Live – reality show TV (2015)
The Voice – programma televisivo (2016)
One Love Manchester – concerto (2017)
Carpool Karaoke – programma televisivo (2017-2018)
A Very Wicked Halloween, regia di Joe Mantello – speciale TV (2018)
Ariana Grande at the BBC – speciale TV (2018)
Ariana Grande: Dangerous Woman Diaries – docuserie (2018)


=== Doppiatrice ===
Le avventure di Fiocco di Neve (Floquet de Neu), regia di Andrés G. Schaer (2011)
Winx Club – serie animata, 4 episodi (2011)
I Griffin (Family Guy) – serie animata, episodio 12x12 (2014)
Goool! (Metegol), regia di Juan José Campanella (2016)


== Teatro ==
13 (2008) – Charlotte
Cuba Libre (2012) – Miriam
A Snow White Christmas (2012) – Biancaneve


== Tournée ==


=== Artista principale ===
2013 – The Listening Sessions
2015 – The Honeymoon Tour
2017 – Dangerous Woman Tour
2019 – Sweetener World Tour


=== Tour promozionali ===
2018 – The Sweetener Sessions


=== Artista d'apertura ===
2013 – Believe Tour


== Riconoscimenti ==


== Doppiatrici italiane ==
Nelle versioni in italiano dei suoi film, Ariana Grande è stata doppiata da:
Monica Bonetto in Victorious, Sam & Cat, iCarly, Il grande colpo
Virginia Brunetti in Scream Queens, Zoolander 2
Taylor Mega in Men in Black: InternationalDa doppiatrice è stata sostituita da:

Antonella Alessandro ne Lo straordinario mondo di Gumball
Katia Sorrentino in  Winx Club
Monica Bertolotti in Winx Club


== Note ==


== Altri progetti ==

 Wikiquote contiene citazioni di o su Ariana Grande
 Wikimedia Commons contiene immagini o altri file su Ariana Grande


== Collegamenti esterni ==

(EN) Sito ufficiale, su arianagrande.com. 
 Ariana Grande (canale ufficiale), su YouTube. 
 Ariana Grande, su Treccani.it – Enciclopedie on line, Istituto dell'Enciclopedia Italiana. 
(EN) Ariana Grande, su Enciclopedia Britannica, Encyclopædia Britannica, Inc. 
(EN) Ariana Grande, su Models.com, Models.com, Inc. 
(EN) Ariana Grande, su Goodreads. 
 Ariana Grande, su Last.fm, CBS Interactive. 
(EN) Ariana Grande, su AllMusic, All Media Network. 
(EN) Ariana Grande, su Discogs, Zink Media. 
(EN) Ariana Grande, su MusicBrainz, MetaBrainz Foundation. 
(EN) Ariana Grande, su WhoSampled. 
(EN) Ariana Grande, su SecondHandSongs. 
(EN) Ariana Grande, su genius.com. 
 Ariana Grande, su CineDataBase, Rivista del cinematografo. 
 Ariana Grande, su MYmovies.it, Mo-Net Srl. 
 Ariana Grande, su Movieplayer.it. 
 Ariana Grande, su FilmTv.it, Arnoldo Mondadori Editore. 
(EN) Ariana Grande, su Internet Movie Database, IMDb.com. 
(EN) Ariana Grande, su AllMovie, All Media Network. 
(EN) Ariana Grande, su Rotten Tomatoes, Flixster Inc. 
(EN) Ariana Grande, su Metacritic, CBS Interactive Inc. 
(EN) Ariana Grande, su TV.com, CBS Interactive Inc. 
(EN) Ariana Grande, su Internet Broadway Database, The Broadway League. 
(EN) Ariana Grande, su Behind The Voice Actors, Inyxception Enterprises.