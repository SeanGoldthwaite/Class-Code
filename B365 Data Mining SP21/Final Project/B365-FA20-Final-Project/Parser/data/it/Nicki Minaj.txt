Nicki Minaj, pseudonimo di Onika Tanya Maraj-Petty, nata Onika Tanya Maraj (Port of Spain, 8 dicembre 1982), è una rapper, cantante ed ex modella trinidadiana naturalizzata statunitense.Nonostante abbia iniziato a rappare nel 2004 nel gruppo HoodStars assieme a Safaree Samuels, la sua carriera da solista nel mondo della musica inizia nel 2007 grazie all'aiuto del rapper statunitense Lil Wayne. Il suo primo album in studio, Pink Friday (2010), ottenne notevole successo nei paesi anglosassoni, con tre dischi di platino negli Stati Uniti, un disco di platino in Regno Unito e uno in Australia. Il singolo estratto di maggior successo è stato Super Bass, il quale ha venduto oltre dieci milioni di copie solo negli Stati Uniti. Il secondo album, Pink Friday: Roman Reloaded, è stato pubblicato nel 2012 ed ha garantito alla rapper un maggiore successo a livello internazionale, trainato da Starships, primo singolo estratto dall'album, che ha venduto oltre sette milioni di copie nel mondo, diventando così il singolo più popolare della cantante oltreoceano. Dopo oltre due anni di pausa dalle scene musicali, la rapper torna con il terzo disco The Pinkprint (2014), contenente, oltre alla hit Anaconda, singoli di successo come Only, Bed of Lies e The Night Is Still Young. La pubblicazione del quarto album in studio, intitolato Queen e acclamato dalla critica, è datata invece 2018. Nel 2020 ottiene le sue prime numero uno nella Billboard Hot 100, grazie al remix del brano Say So di Doja Cat e al singolo Trollz in collaborazione con 6ix9ine.
In concomitanza al lavoro di cantante, ha avviato anche una carriera cinematografica doppiando Steffie nel film d'animazione L'era glaciale 4 - Continenti alla deriva. Successivamente ha preso parte alle commedie Tutte contro lui - The Other Woman e La bottega del barbiere 3, mentre nel 2013 è stata giudice della dodicesima stagione di American Idol. È molto attiva anche nel campo della moda: dopo una serie di sponsorizzazioni con vari brand, nel 2018 ha iniziato una collaborazione con il noto marchio Fendi.
Nicki Minaj è stata la prima artista femminile inclusa nel "MTV's Hottest MCs in the Game". Considerata dal redattore del New York Times come «la rapper femminile più influente di tutti i tempi», nel 2016 è stata inclusa nella lista Time 100 delle persone più influenti del mondo. Nel corso della sua carriera ha ricevuto dieci candidature ai Grammy Awards, si è aggiudicata otto American Music Awards, undici BET Awards, un BRIT Award, quattro MTV Video Music Awards, quattro Billboard Music Awards ed è stata la ricevente del premio Billboard's Women in Music 2011 Rising Star. È, inoltre, la quarta artista donna ad aver venduto più nella storia della musica e la rapper femminile che ha venduto più dischi di tutti i tempi, con 20 milioni di singoli come artista principale, 60 milioni di singoli in collaborazione e oltre 5 milioni di album in tutto il mondo.


== Biografia ==
Onika è nata nel 1982 in un sobborgo di Port of Spain, capitale di Trinidad e Tobago, da genitori con ascendenze indiane e afro-trinidadiane. Ha vissuto nella sua città natale con la nonna e i suoi due fratelli fino all'età di 5 anni, mentre i suoi genitori, entrambi cantanti gospel, erano in cerca di abitazione nel borough newyorkese del Queens.
Una volta trasferitasi negli Stati Uniti, il padre, dedito abitualmente all'alcolismo e alla tossicodipendenza, tentò di uccidere la moglie dando fuoco all'appartamento dove la famiglia viveva. Oltre alla tragica situazione familiare, Minaj ebbe difficoltà anche a scuola. «All'inizio sono stata vittima di bullismo, le ragazze avevano reso la mia vita un inferno. Provenivamo da un altro paese, io e mio fratello avevamo un accento diverso. È stata molto dura.».
L’artista ha rivelato di aver pensato in passato al suicidio: «Continuavo a ricevere porte in faccia, venivo abusata da mio padre, vedevo la sofferenza e il dolore negli occhi di mia madre, pensavo che nulla funzionasse nella mia vita. Era una morte spirituale una dietro all'altra, ad un certo punto ho pensato che cosa sarebbe successo se non mi fossi svegliata il mattino dopo. Pensavo che forse avrei dovuto togliermi la vita.».
Nicki ha frequentato la Elizabeth Blackwell Middle School, dove imparò a suonare il clarinetto diplomandosi presso la Guardia High School, scuola pubblica specializzata nell'insegnamento della danza, del canto e dell'arte drammatica.


=== 2007-2009: inizi della carriera e collaborazioni ===
La carriera musicale di Nicki Minaj è iniziata nel 2007 come corista per alcuni rapper locali. Successivamente fu notata su MySpace da un'etichetta discografica e messa da questa sotto contratto per collaborare in diversi mixtape con il rapper Lil Wayne. Nel 2009 viene pubblicato Beam Me Up Scotty, mixtape che ottiene critiche favorevoli sia da BET che da MTV. Sempre nel 2009 è stata scelta dalla nota cantante Mariah Carey per duettare con lei nel singolo Up Out My Face, pubblicato a gennaio 2010.
Seguono numerose altre collaborazioni, fra cui Usher in Lil Freak, con Lil Wayne in Knockout, Ludacris in My Chick Bad e Robin Thicke in Shakin' It 4 Daddy. Nel 2010 duetta con Christina Aguilera in Woohoo, singolo pubblicato su iTunes il 18 maggio, e con Rihanna in Raining Men, contenuta nell'album della cantante barbadiana Loud ed in seguito estratta come singolo promozionale. Registra inoltre il remix ufficiale di Single Ladies (Put a Ring on It) nel quale duetta con Beyoncé.


=== 2010-2011: Pink Friday ===
Il 30 marzo 2010 viene pubblicato il primo singolo solista di Minaj, Massive Attack, a cui collabora Sean Garrett, ma non ottiene il successo sperato. La canzone avrebbe dovuto anticipare l'uscita dell'album di debutto della cantante, inizialmente previsto per marzo 2010, ma successivamente posticipato. 

Il primo album in studio della rapper, Pink Friday, è stato pubblicato solo il successivo 22 novembre. Il disco, dopo aver debuttato con oltre 375 000 copie nella Billboard 200, ha raggiunto nella sua undicesima settimana di permanenza nella classifica americana la 1ª posizione. L'album è anticipato dal primo singolo, Your Love: la canzone, di genere pop rap, utilizza un campionamento del classico brano di Annie Lennox, No More "I Love You's", entrando nella Billboard Hot 100, alla 14ª posizione. Viene inoltre certificato disco di platino. Raggiunge anche la vetta della classifica americana dedicata esclusivamente ai brani di genere R&B e Hip-Hop. Ad esso ha fatto seguito il singolo Check It Out, di genere elettropop realizzato in collaborazione con Will.i.am, che ottenne un buon risultato.
Right Thru Me, terzo singolo estratto da Pink Friday è un brano pop rap, anch'esso un successo. Nel gennaio 2011 è stato pubblicato come quarto singolo Moment 4 Life, con il rapper Drake, che raggiunse la tredicesima posizione negli Stati Uniti, la settima nella classifica americana dei brani R&B-Hip-Hop e la seconda nel Regno Unito. Il video della canzone, che vede la rapper in veste di una regina che sposa un principe, interpretato da Drake, le frutta una candidatura agli MTV Video Music Awards come miglior collaborazione.
Il 4 aprile 2011 venne estratto il quinto singolo dall'album, Super Bass. Il brano ha registrato un forte successo commerciale e si è classificato fino alla terza posizione negli Stati Uniti, entrando nella top ten di numerosi paesi quali Canada, Regno Unito e Australia. Il video della canzone vince il premio come miglior video hip-hop agli MTV Video Music Awards 2011. Sempre nell'aprile 2011 venne pubblicato il remix di Till the World Ends della cantante Britney Spears, che vede la collaborazione, sia della rapper, che della cantante Kesha. Grazie al remix il brano ottiene maggior successo all'interno dei confini statunitensi.
Nel giugno 2011 collabora con David Guetta e Flo Rida in Where Them Girls At; con il DJ francese collabora anche in un brano contenuto nell'album di Guetta, Turn Me On, poi estratto nel novembre 2011 come quarto singolo da Nothing but the Beat. In seguito vengono pubblicati, ognuno con il corrispettivo video, anche i singoli Did It On'em e Fly con Rihanna. A fine ottobre collabora col rapper Drake nel singolo Make Me Proud, che raggiunse la nona posizione nella Billboard Hot 100. A fine anno Super Bass risulta l'ottava canzone più venduta dell'anno negli Stati Uniti e Pink Friday, dopo essere stata certificata doppio platino dalla RIAA, diventa il settimo album più venduto dell'anno nel Paese.


=== 2011-2012: Pink Friday: Roman Reloaded ===
Nel 2011 la rapper ha collaborato con la giovane Willow Smith nel singolo, Fireball, e con Big Sean nel remix di Dance (A$$), pezzo che raggiunse la 10ª posizione negli USA. Inoltre, agli American Music Awards, tenutasi nel novembre 2011, Nicki Minaj ha ricevuto due premi: come miglior artista R&B/hip-hop e come miglior album R&B/hip-hop per Pink Friday.
A fine novembre 2011 sono apparse foto che ritraevano la cantante in studio. Il rapper Birdman ha affermato che stava lavorando con lei per il suo secondo album. La stessa Minaj ha confermato il titolo del suo nuovo cd: Pink Friday: Roman Reloaded, aggiungendo anche verrà pubblicato il 14 febbraio 2012.
Il 3 dicembre 2011 venne pubblicato il primo singolo promozionale dall'album, Roman in Moscow. Il secondo singolo promozionale, Stupid Hoe, venne pubblicato il 20 dicembre 2011, mentre il video venne pubblicato in data 20 gennaio 2012. Secondo molti quest'ultima canzone è rivolta contro la rapper Lil' Kim, con la quale Nicki Minaj è in conflitto da parecchio tempo. Il video infranse l'allora record di visualizzazioni totalizzate in un giorno sulla piattaforma Vevo, con 4,8 milioni di visite. Il 12 febbraio 2012 partecipa ai Grammy Awards esibendosi con il terzo singolo promozionale estratto dall'album, ossia Roman Holiday.

L'esibizione ha scatenato polemiche e controversie perché la cantante tocca il tema della disapprovazione dell'omosessualità da parte della chiesa cattolica. Nell'esibizione lei è "posseduta" dal suo alter ego gay che un sosia del Papa cerca di far uscire dal suo corpo. A fine febbraio venne distribuito il primo singolo ufficiale estratto dall'album, Starships, che ha debuttato in 9ª posizione nella classifica statunitense, segnando il debutto più alto in carriera per la cantante. Il brano ottiene un ottimo successo, restando nella top ten statunitense per 22 settimane consecutive con un picco di 5. Lo stesso brano raggiunse la top ten di diversi altri paesi, come il Belgio, la Danimarca, la Francia, e il Giappone.Nel 2012 partecipa insieme a Madonna, LMFAO e M.I.A. all'halftime show del Super Bowl XLVI, esibendosi, prima con Madonna per promuovere il singolo Give Me All Your Luvin', poi con LMFAO, con la canzone, Sexy and I Know It. Il 24 febbraio 2012 venne pubblicato Roman Reloaded, in collaborazione con Lil Wayne.
Il singolo singolo dell'album, Right by My Side, in collaborazione con Chris Brown, fu presentato al mercato statunitense il 27 marzo 2012, seguito a breve distanza dal terzo singolo, un'altra collaborazione con il rapper 2 Chainz, dal titolo, Beez in the Trap, con il rispettivo video pubblicato il 6 aprile 2012. Dal 12 maggio 2012 al 28 agosto 2012 si è svolto il suo Pink Friday Tour, iniziato a Sydney e terminato a Chelmsford, nei pressi di Londra. Il 2 luglio 2012 entra in rotazione radiofonica il quarto singolo, Pound the Alarm, mentre pochi giorni dopo, il 24 agosto 2012, viene pubblicato un video anche per il singolo promozionale, I Am Your Leader.
Sempre nel 2012 collabora con il cantante canadese Justin Bieber nel brano, Beauty and a Beat. La collaborazione è inclusa nell'album Believe del cantante. Il video del brano, pubblicato il 12 ottobre 2012, ottiene un record di visualizzazioni in 24 ore sulla piattaforma VEVO. Nel settembre del 2012, la Minaj annuncia che un terzo progetto musicale è pronto per essere pubblicato nell' ottobre 2012. Il 13 settembre 2012, l'artista pubblica il singolo, The Boys con la partecipazione di Cassie, al scopo di fare da apripista alla riedizione del secondo album dal titolo, Pink Friday: Roman Reloaded: The Re-Up. Il video del singolo venne pubblicato il 18 ottobre 2012. Qualche giorno dopo, il 27 ottobre 2012, venne pubblicato anche il video del singolo, Va Va Voom, girato da Nicki parecchi mesi prima. La canzone, contenuta nella riedizione dell'album, ha lo scopo di promuovere il disco.


=== 2013-2017: American Idol, debutto da attrice e The Pinkprint ===
Nel 2013 Nicki Minaj è stata scelta come giudice nel talent show American Idol. Nel corso dello stesso anno, la rapper ha dichiarato che avrebbe lanciato una sua linea di abiti, chiamata The Nicki Minaj Collection. Nell'aprile 2013 fa il suo debutto da attrice, entrando nel cast del film Tutte contro lui - The Other Woman, recitando al fianco di attori del calibro Cameron Diaz, Leslie Mann e Kate Upton. Il film è stato distribuito nel giugno del 2014.
Sempre nel 2013 ha diffuso i primi dettagli circa il terzo album di inediti, fissando come data di uscita il 2014. Nel luglio 2013 partecipa al brano I Wanna Be with You con DJ Khaled, Future e Rick Ross. Il 30 dicembre 2013 pubblica il remix ufficiale di Boss Ass Bitch con la collaborazione delle Pretty and Taking All Fades. Il 22 gennaio 2014 pubblica, insieme a Lil Wayne e Meek Mill, il remix ufficiale di My Nigga.
Il 12 febbraio 2014 pubblica, senza preavviso, attraverso il noto sito statunitense World Star HipHop, il video musicale di un nuovo brano intitolato, Lookin Ass. L'uscita anticipa di un mese il secondo album collaborativo della Young Money intitolato Rise Of An Empire e distribuito l'11 marzo 2014.Il titolo del primo singolo estratto dal terzo album in studio è stato annunciato dalla stessa Minaj l'8 maggio 2014 nell'ambito degli annuali Billboard Music Awards. Pills N Potions è stato in seguito distribuito il 21 maggio 2014 e il video è stato caricato sul canale Vevo della rapper il 10 giugno 2014. Il 29 giugno 2014 inoltre ha ricevuto il quinto premio consecutivo nella categoria di miglior artista hip-hop femminile ai BET Awards, eguagliando così il record di Missy Elliott. Il 29 luglio 2014 collabora con le cantanti Jessie J e Ariana Grande nell brano Bang Bang, che ottiene successo a livello mondiale.
Il 18 agosto 2014 è stato pubblicato il nuovo album di Wiz Khalifa, Blacc Hollywood, contenente tra i vari duetti, quello con Nicki Minaj nel brano True Colors. Il giorno successivo viene pubblicato il nuovo singolo solista della rapper, Anaconda, brano influenzato dalle sonorità trap. Il 24 agosto si esibisce agli MTV Video Music Awards 2014, prima con il suo singolo Anaconda, poi con Bang Bang insieme a Jessie J e Ariana Grande ed infine con Usher sulle note di She Came to Give It to You, che era stato precedentemente pubblicato come singolo nel mese di luglio.
Nel mese di settembre 2014 si esibisce insieme alla cantante Beyoncé durante l'On the Run Tour con il remix di Flawless, mentre a ottobre pubblica il singolo Only, in collaborazione con Chris Brown, Lil Wayne e Drake. Il 9 novembre ha presentato a Glasgow gli MTV Europe Music Awards 2014, durante i quali è stata premiata come miglior artista hip-hop e presenta per la prima volta il quarto singolo del suo album, Bed of Lies, in collaborazione con Skylar Grey. Un mese più tardi viene dunque pubblicato The Pinkprint, il terzo album in studio della rapper, grazie al quale registra un maggiore successo nei paesi europei.
Il 28 giugno 2015 vince il sesto premio consecutivo come miglior artista hip-hop femminile ai BET Awards, segnando un primato assoluto nella storia della manifestazione, e si esibisce con Meek Mill e Chris Brown sulle note del loro singolo All Eyes on You, pubblicato nello stesso mese. Nello stesso anno, entra nel cast del film La bottega del barbiere 3 e diventa produttrice di una serie TV in stile comedy ideata da lei che racconta della sua vita e che sarebbe dovuta essere distribuita da Freeform negli Stati Uniti. Il programma, che si sarebbe dovuto intitolare appunto Nicki, è stato successivamente cancellato. 

Nel 2016 duetta con Ariana Grande nel brano Side to Side, incluso nell'album di Grande Dangerous Woman. Il singolo, che ha ottenuto un ottimo successo commerciale negli Stati Uniti e in Oceania, è stato presentato per la prima volta dal vivo agli MTV Video Music Awards 2016.
Nel febbraio 2017 prende parte alla settimana della moda di Parigi. Durante i Fashion Awards tenuti a Los Angeles è stata premiata con il Fashion Rebel Awards, riconoscimento vinto prima di lei solo da Michael Jackson. Tra aprile e maggio del 2017 vengono pubblicati i video, girati a Londra, di No Frauds, e Regret in Your Tears, nel cui ultimo citato appare la modella Jourdan Dunn. Il 21 maggio 2017 apre l'annuale cerimonia dei Billboard Music Awards con un medley dalla durata di nove minuti dove si esibisce con No Frauds, Light My Body Up con David Guetta, Swalla e con Jason Derulo e Regret in Your Tears. Nel giugno del 2017 si esibisce nella prima edizione degli NBA Awards con un medley in collaborazione con 2 Chainz, con i brani No Frauds e Swish Swish, singolo contenuto nell'album Witness della cantante Katy Perry.
Nel settembre dello stesso anno annuncia la sua terza collaborazione con il noto marchio di cosmetici Make-up Art Cosmetics, dove presenta delle tonalità nude. A ottobre collabora sia con i Migos che con Cardi B al singolo MotorSport, mentre nel novembre 2017 diventa la testimonial per la nuova campagna Holiday del marchio di moda H&M. Il 3 novembre ha pubblicato il remix ufficiale di The Way Life Goes di Lil Uzi Vert, mentre il 15 dicembre collabora al remix del rapper A$AP FERG al brano Plain Jane.  Lo stesso mese partecipa al remix del brano Krippy Kush del rapper latino-americano Farruko, che vede anche la partecipazione del rapper Travis Scott. Nel 2017 firma un contratto con l'agenzia di modelle Wilhelmina Models.


=== 2018-presente: Queen ===
Il 12 aprile 2018 vengono pubblicati due singoli inediti della rapper, rispettivamente intitolati Chun-Li e Barbie Tingz. Chun-Li, in particolare raggiunge la decima posizione della classifica dei singoli statunitense e si aggiudica un MTV Video Music Award come miglior video hip-hop nel mese di agosto dello stesso anno. I videoclip di entrambi i singoli sono stati resi disponibili su YouTube il 4 maggio 2018. Sempre nell'aprile 2018 venne pubblicato il nuovo singolo di Young Thug, Anybody, mentre l'8 maggio ha collaborato con Post Malone al singolo Ball for Me, contenuto nell'album di Malone Beerbongs & Bentleys.
Nel mese di giugno, tramite una diretta Instagram la rapper annuncia la pubblicazione del suo quarto album in studio, intitolato Queen, prevista per il 10 agosto successivo. Intanto, pubblica il singolo promozionale Rich Sex in collaborazione con Lil Wayne, che ha debuttato all'88ª posizione nella Billboard Hot 100, e il secondo estratto Bed, in collaborazione con Ariana Grande. Lo stesso giorno comunica che sarebbe stata impegnata con il NickiHNDRXX Tour, un tour collaborativo con Future, a partire dal mese di settembre dello stesso anno con concerti in Nord America ed Europa. Tuttavia, in seguito le date nordamericane vengono cancellate e Future viene sostituito da Juice Wrld, per cui il tour venne ribattezzato come The Nicki Wrld Tour e rimandato agli inizi del 2019 in Europa. Appena una settimana dopo l'uscita di Bed, viene diffusa una seconda collaborazione tra la rapper e  Ariana Grande, intitolata The Light Is Coming e questa volta contenta nell'album di Grande Sweetener. Il 24 giugno 2018 esce il video ufficiale del brano, Big Bank con i due rapper, YG Big Sean e 2 Chainz. Il 22 luglio 2018 esce il singolo Fefe del rapper 6ix9ine al quale Minaj collabora. Il 24 agosto 2018 escono due singoli che la vedono partecipe, Idol del gruppo K-pop BTS e Goodbye di Jason Derulo e David Guetta con Willy Williams.
Il 15 febbraio 2019 è stato pubblicato il singolo Dumb Blonde della cantante canadese Avril Lavigne, brano al quale Minaj collabora vocalmente. Nello stesso mese vince il suo primo BRIT Award nella categoria di miglior video britannico grazie alla collaborazione con le Little Mix in Woman Like Me, diventando la seconda rapper nella storia, dopo Lauryn Hill, a vincere il prestigioso riconoscimento. Ad aprile è stato pubblicato Wobble Up con G-Eazy e Chris Brown, contenuta nell'album Indigo di Brown; a giugno Nicki pubblica un nuovo singolo da solista, intitolato Megatron.
Ad inizio novembre collabora con Ariana Grande e Normani nella colonna sonora del film Charlie's Angels in Bad to Youe nello stesso periodo viene pubblicato il singolo Tusa in cui Nicki collabora con la cantante colombiana Karol G. Il 31 gennaio è uscito Nice To Meet Ya, singolo estratto dal nuovo album di Meghan Trainor in collaborazione con la Minaj, e dopo una pausa di quasi tre mesi dai social, il 7 febbraio 2020 la rapper ritorna sulle scene con il singolo promozionale Yikes. A maggio dello stesso anno collabora con Doja Cat al remix del brano di quest'ultima Say So, che è riuscito ad arrivare in vetta alla Hot 100 statunitense, diventando la prima numero uno per la Minaj, che allo stesso tempo è diventata l'artista ad aver accumulato più brani prima di arrivare al primo posto, ben 109. Nel giugno successivo collabora per la seconda volta con 6ix9ine in Trollz, che raggiungerà anch'esso la vetta della classifica statunitense, regalando alla rapper la sua seconda numero uno.


=== Vita privata ===
Il 21 ottobre del 2019 si sposa, senza cerimonia, con Kenneth Petty, suo fidanzato da un anno, che aveva conosciuto quando era adolescente. Il 20 luglio 2020, tramite il proprio profilo Instagram, annuncia la sua gravidanza. Il primo figlio della coppia è nato il successivo 30 settembre.


== Stile musicale ==

Artista essenzialmente di impostazione rap, pop e R&B, Nicki Minaj è divenuta popolare anche in Europa grazie a singoli che incorporano il genere dance. Il suo primo album, Pink Friday (2010), alterna tracce hardcore rap a momenti pop, mentre The Pinkprint (2014) l'ha vista avvicinarsi all'hip-hop e al trap. Si ispira a rapper donne, quali, Missy Elliott, Foxy Brown, Lauryn Hill, Lil' Kim, nonché ad altri rapper come, Jay-Z, Lil Wayne, Eminem e Nas. È influenzata anche dalle cantanti pop/R&B Madonna, Britney Spears e Beyoncé.Uno degli aspetti più caratterizzanti del suo stile, dovuto alla sua formazione di attrice, è l'uso di vari alter ego che sin da piccola creava per fuggire dalla realtà quando i suoi genitori litigavano. Uno dei primi è Cookie, evolutosi fino a diventare Harajuku Barbie. Per il suo primo album, ha creato un nuovo alter ego: Roman Zolanski, riferimento al regista polacco Roman Polański, descritto come «un demone dentro lei» che prende il sopravvento nei momenti di rabbia. Roman è stato spesso comparato a Slim Shady, alter ego del rapper Eminem, con il quale ha avuto modo di collaborare per la prima volta al brano Roman's Revenge. Successivamente, la rapper affermò che nel secondo album Roman si sarebbe fatto conoscere di più, affermano che «è un ragazzo gay e lunatico». La madre di Roman, Martha Zolanski, è stata presentata al pubblico nel videoclip ufficiale del singolo Moment 4 Life ed ha cantato, con accento inglese, per la prima volta in Roman Holiday, brano con cui la rapper si esibì ai Grammy Awards 2012. Il suo stile è inoltre caratterizzato dall'uso di metafore, punch lines e giochi di parole e da un flow spesso veloce e animato. Per questo è stata spesso paragonata al suo mentore Lil Wayne.Il verso da lei eseguito nel brano Monster di Kanye West in collaborazione di Jay-Z, in cui a rappare sono Roman Zolanski, dall'accento inglese, e Harajuku Barbie, dal tono più dolce, ha contribuito in larga parte alla sua popolarità ed è stato acclamato dalla critica come il verso migliore del brano. La rivista Complex lo ha definito il verso rap migliore degli anni 2010. Lo stesso Kanye West si è complimentato con la Minaj, ricordando addirittura di aver pensato per un momento di tagliare la sua parte dalla canzone, per il timore che potesse lasciare in ombra il resto del suo album.


== Discografia ==


=== Album in studio ===
2010 – Pink Friday
2012 – Pink Friday: Roman Reloaded
2014 – The Pinkprint
2018 – Queen


=== Ristampe ===
2012 – Pink Friday: Roman Reloaded - The Re-Up


== Filmografia ==


=== Attrice ===
Tutte contro lui - The Other Woman (The Other Woman), regia di Nick Cassavetes (2014)
La bottega del barbiere 3 (Barbershop: The Next Cut), regia di Malcolm D. Lee (2016)


=== Doppiatrice ===
L'era glaciale 4 - Continenti alla deriva (Ice Age: Continental Drift), regia di Steve Martino e Michael Thurmeier (2012)
The Cleveland Show – serie TV, episodio 4x02 (2012)
Steven Universe – serie TV, episodi 1x20-2x14-4x02 (2014-2016)
Angry Birds 2 - Nemici amici per sempre (The Angry Birds Movie 2), regia di Thurop Van Orman (2019)


== Programmi televisivi ==
American Idol – reality show (2013) - giudice
RuPaul's Drag Race – reality show, episodio 12x01 (2020) - giudice ospite


== Tournée ==
2010 – Pink Friday Promo Tour
2012 – Pink Friday Tour
2012 – Pink Friday: Reloaded Tour
2015 – The Pinkprint Tour
2019 – The Nicki Wrld Tour


== Doppiatrici italiane ==
Nelle versioni in italiano dei suoi film, Nicki Minaj è stata doppiata da:

Antonella Alessandro in Tutte contro lui - The Other Woman
Tatiana Dessi ne La bottega del barbiere 3Da doppiatrice è sostituita da:

Monica Ward ne L'era glaciale 4 - Continenti alla deriva
Tiziana Avarista in Steven Universe
Antonella Baldini in Angry Birds 2 - Nemici amici per sempre


== Riconoscimenti ==

Durante la sua carriera, Nicki Minaj ha ottenuto diversi riconoscimenti, tra cui ben dieci candidature ai Grammy Awards ottenute fra il 2011 e il 2016. Ha ricevuto la sua prima nomination nel 2011 nella categoria di miglior interpretazione rap di coppia o di gruppo per il brano My Chick Bad con Ludacris. Due anni dopo ha ricevuto altre quattro candidature, tra cui, miglior artista esordiente, miglior interpretazione rap per Moment 4 Life e miglior album rap per Pink Friday. Nel 2015 è stata nominata altre due volte per i singoli Anaconda e Bang Bang, mentre nel 2016 ha ricevuto altre tre nomine per l'album, The PinkPrint e i brani Only e Truffle Butter.
La Minaj ha inoltre vinto ai BET Awards il premio come miglior artista hip-hop femminile per sette anni consecutivi, dal 2010 al 2016, diventando così la prima e unica artista a riuscirci nella storia dello manifestazione.


=== Premi vinti ===
American Music Award2011 – Miglior album rap/hip-hop per Pink Friday
2011 – Miglior artista rap/hip-hop femminile
2012 – Miglior album rap/hip-hop per Pink Friday: Roman Reloaded
2012 – Miglior artista rap/hip-hop femminile
2015 – Miglior album rap/hip-hop per The Pinkprint
2015 – Miglior artista rap/hip-hop femminile
2020 – Miglior artista rap/hip-hop femminile
2020 – Miglior canzone latina per TusaBillboard Music Award2012 – Miglior canzone in streaming (video) per Super Bass
2013 – Miglior artista streaming
2013 – Miglior artista rap
2013 – Miglior album rap per Pink Friday: Roman ReloadedMTV Europe Music Award2012 – Miglior artista hip-hop
2014 – Miglior artista hip-hop
2015 – Miglior artista hip-hop
2018 – Miglior artista hip-hop
2018 – Miglior look
2019 – Miglior artista hip-hop
2020 – Miglior collaborazione per TusaMTV Video Music Award2011 – Miglior video hip-hop per Super Bass
2012 – miglior video di un'artista femminile per Starships
2015 – Miglior video hip-hop per Anaconda
2018 – Miglior video hip-hop per Chun-Li
2019 – Best Power Anthem per Hot Girl SummerBET Awards2010 – Miglior artista hip-hop femminile
2011 – Miglior artista hip-hop femminile
2012 – Miglior artista hip-hop femminile
2013 – Miglior artista hip-hop femminile
2014 – Miglior artista hip-hop femminile
2015 – Miglior artista hip-hop femminile
2016 – Miglior artista hip-hop femminileBET Hip Hop Awards2010 – People's Champ per Your Love
2010 – Who New? Rookie of the Year
2010 – Best Hip Hop Style
2011 – MVP dell'anno
2013 – Best Hip Hop Style
2014 – Best Hip Hop StyleSoul Train Music Award2011 – Miglior canzone hip-hop dell'anno per Moment 4 LifePeople's Choice Awards2013 – Miglior artista hip-hop
2016 – Miglior artista hip-hop
2018 – Artista femminile dell'anno
2018 – Album dell'anno per QueenTeen Choice Awards2012 – Miglior brano R&B/hip-hop per Starships
2012 – Miglior artista R&B/hip-hip
2015 – Miglior artista R&B/hip-hop


== Note ==


== Altri progetti ==

 Wikiquote contiene citazioni di o su Nicki Minaj
 Wikimedia Commons contiene immagini o altri file su Nicki Minaj


== Collegamenti esterni ==

 Nicki Minaj (canale ufficiale), su YouTube. 
(EN) Nicki Minaj, su Enciclopedia Britannica, Encyclopædia Britannica, Inc. 
(EN) Nicki Minaj, su Models.com, Models.com, Inc. 
(EN) Nicki Minaj, su Goodreads. 
 Nicki Minaj, su Last.fm, CBS Interactive. 
(EN) Nicki Minaj, su AllMusic, All Media Network. 
(EN) Nicki Minaj / Nicki Minaj (altra versione), su Discogs, Zink Media. 
(EN) Nicki Minaj, su MusicBrainz, MetaBrainz Foundation. 
(EN) Nicki Minaj, su WhoSampled. 
(EN) Nicki Minaj / Nicki Minaj (altra versione) / Nicki Minaj (altra versione) / Nicki Minaj (altra versione) / Nicki Minaj (altra versione), su genius.com. 
(EN) Nicki Minaj, su Internet Movie Database, IMDb.com. 
(EN) Nicki Minaj, su AllMovie, All Media Network. 
(EN) Nicki Minaj, su Rotten Tomatoes, Flixster Inc. 
(EN) Nicki Minaj, su TV.com, CBS Interactive Inc.