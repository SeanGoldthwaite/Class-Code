Il Kuwait (pron. [kuˈwait]), ufficialmente Stato del Kuwait, è un emirato sovrano, situato nell'Asia sud-occidentale (Medio Oriente), in un'area particolarmente ricca di petrolio. Lo Stato si affaccia sul golfo Persico e confina con l'Arabia Saudita a sud e con l'Iraq a nord. Il nome è il diminutivo di una parola araba che significa piccola fortezza (lungo il litorale). L'antico nome della regione era Qurayn.


== Storia ==

Nell'antichità classica l'isola di Failaka era certamente abitata ed una descrizione dell'Isola è contenuta nell'Anabasi di Alessandro, il testo classico che descrive le imprese di Alessandro Magno. Fino all'inizio del XVI secolo la zona corrispondente all'odierno Kuwait era un arido deserto scarsamente popolato facente parte della Mesopotamia.
Nel 1612 Barrak bin Ghurayf, shaykh della tribù dei Banu Khaled, costruì un piccolo fortino (Kut, da cui il nome - al diminutivo appunto - del paese) contro gli Ottomani.Nel XVIII secolo i Banu Khāled accolsero tribù provenienti dall'Arabia centrale, allora devastata dalla siccità e dalla perdita di bestiame, da allora note come gli Utub del Qurayn (il nome della regione all'epoca); soltanto nel 1716 sorse la denominazione Kuwait. L'area iniziò a prosperare con il commercio di perle e spezie tra India ed Europa. Indeboliti dal conflitto con i Wahhabiti, i Banu Khāled persero influenza e nel 1756 gli Utub elessero Sabah I bin Jabir primo shaykh del Kuwait: da lui discende la dinastia emirale Al Sabah.Nel 1871, il governatore di Baghdad Midhat Pascià costringe lo sceicco Abdallah Al Sabah ad allearsi con lui e a riconoscere la sovranità turca su quel territorio.

Rioccupata la zona all'inizio del XIX secolo, nel 1897 l'Impero ottomano riconobbe al Kuwait e al suo shaykh lo status autonomo di cazà (suddivisione di un sanjak o sangiaccato), ma la regione il 23 novembre 1899 diventò un protettorato britannico dopo essere stata oggetto di contesa anche di altre potenze europee - soprattutto la Germania e la Russia - per effetto dell'accordo segreto firmato dall'allora sceicco Mubarak Al Sabah. L'influenza britannica sul Kuwait divenne subito evidente quando gli ingegneri tedeschi del progetto ferroviario Berlino-Baghdad studiarono lo sbocco al mare della tratta Bassora-Kuwait. I britannici si opposero e, nel 1901, ci fu uno Scambio di note diplomatiche con l'Impero ottomano sullo status quo del Kuwait.


=== Dominio britannico ===
La Convenzione Anglo-Ottomana del 1913 riconobbe diplomaticamente lo Shaykh Mubarak Al Sabah come soggetto alla sovranità ottomana, ma anche al protettorato britannico. Tale accordo non fu peraltro mai ratificato a causa dello scoppio della prima guerra mondiale, in cui il Kuwait si schierò con il Regno Unito contro l'Impero ottomano. La grande guerra disintegrò l'Impero ottomano ed i britannici invalidarono la Convenzione del 1913 dichiararono il Kuwait uno "sceiccato indipendente sotto protettorato britannico". Il Trattato di Uqayr del 1922 fissò il confine con l'Arabia Saudita e istituì la zona neutrale kuwaitiano-saudita, un'area di circa 5.180 km² a sud del Kuwait. Questo trattato sancisce la vera e propria nascita del Kuwait, non giustificata da particolarità storiche o geografiche, ma funzionale agli interessi britannici nel territorio. In questo modo la Gran Bretagna impedì l'accesso al mare all'Iraq, rendendo indipendente il suo territorio costiero.Il 10 marzo 1939, scoppiò un'insurrezione popolare per chiedere la riunificazione del Kuwait all'Iraq.A partire dagli anni 30 del XX secolo per il Kuwait inizia l'età del petrolio. La prima concessione petrolifera fu concessa nel 1934 alla Kuwait Oil Company, una joint venture al 50/50 tra la Anglo-Iranian Oil Company e la Gulf Oil. L'effettiva scoperta dell'oro nero è del 1938, ma la produzione fu ritardata dalla seconda guerra mondiale ed iniziò solo nel 1946. La conferma di grandi giacimenti di petrolio ha trasformato il Kuwait in uno dei più ricchi Stati della Penisola e uno dei maggiori esportatori mondiali di petrolio (il maggiore del Golfo Persico già nel 1952). In quell'anno, a causa della nazionalizzazione dell'industria petrolifera iraniana da parte di Mohammad Mossadeq e della successiva crisi di Abadan la produzione kuwaitiana sostituì quella persiana.


=== Indipendenza ===
Negli anni '50 in tutto il Vicino Oriente si sviluppò un forte nazionalismo arabo legato al carisma del leader egiziano Nasser e alla crisi di Suez ed il Kuwait non faceva eccezione. L'Emiro ʿAbd Allāh Āl Ṣabāḥ avviò allora un negoziato con i britannici arrivando ad ottenere l'indipendenza dal Regno Unito il 19 giugno 1961. Nel 1960, quando ancora non era pienamente indipendente, l'Emirato aderì all'OPEC. Il Kuwait concordò quindi con l'Arabia Saudita lo sfruttamento paritario delle riserve petrolifere della zona neutrale. Nell'ottobre 1963, dopo aver opposto resistenza, anche l'Iraq riconobbe formalmente l'indipendenza del Kuwait e i suoi confini.
A causa della forte minoranza palestinese che viveva nel Paese, il Kuwait risentì delle conseguenze delle guerre arabo-israeliane, della creazione nel 1968 dell'OLP e delle tensioni tra palestinesi ed altri Paesi arabi (come il settembre nero giordano del 1970 e la guerra civile libanese iniziata nel 1975).
Gli investimenti nell'industria petrolifera e la conseguente crescita economica attirarono nel nuovo Stato numerosi lavoratori stranieri (soprattutto dall'Egitto e dall'India) di cui solo pochi riuscirono ad ottenere la cittadinanza,nonostante siano percentualmente più numerosi della popolazione locale. Negli anni settanta il Kuwait nazionalizzò la Kuwait Oil Company (Q8), terminando la partnership con British Petroleum e Gulf Oil.


=== L'invasione irachena e la liberazione del Kuwait ===
Dopo essere stato alleato dell'Iraq durante la guerra Iran-Iraq, concedendo prestiti per 65 miliardi di dollari, e dopo un breve conflitto economico, il Kuwait fu invaso e annesso dall'Iraq il 2 agosto 1990 con la motivazione del ripristino di antichi confini e più recenti furti di petrolio. La monarchia fu deposta e fu insediato un governatore iracheno (Ali Hassan al-Majid). La comunità internazionale tuttavia considerando questa una violazione del diritto internazionale non riconobbe l'annessione; il Kuwait formò un governo in esilio basato a Ta'if, in Arabia Saudita.

 Il Consiglio di Sicurezza delle Nazioni Unite autorizzò una coalizione di 34 paesi, guidata dagli Stati Uniti, a intervenire militarmente. Il 27 febbraio 1991 si concluse la Guerra del Golfo con la liberazione del Kuwait e il reinsediamento dell'Emiro Jābir Āl Ṣabāḥ.
L'esercito iracheno in ritirata appiccò il fuoco a circa 600 pozzi petroliferi e danneggiò i 100 restanti, provocando una catastrofe ambientale ed economica in tutto il Golfo: oltre ai versamenti in mare, il 5% del territorio del Kuwait fu coperto da laghi di petrolio e furono necessari più di nove mesi per spegnere gli incendi. Inoltre, il Kuwait pagò 17 miliardi di dollari come rimborso spese alla coalizione.
La guerra di liberazione del Kuwait segna anche un punto di svolta nella storia dei media e segna l'avvento dell'era della propaganda mediatica CNN o della cosiddetta "TV globale" , le riprese degli attacchi della coalizione furono trasmessi identici in tutto il mondo mentre non fu fornita alcuna immagine sugli effetti distruttivi a terra degli stessi sulla popolazione locale. Sembrava avverata la profezia di Marshall McLuhan sulla TV che avrebbe ridotto il mondo ad un "villaggio globale".


== Geografia ==
Il territorio del Kuwait, uno dei più piccoli paesi del mondo e l'unico senza riserve d'acqua naturali, è costituito principalmente da deserto (solo lo 0,84% della superficie è coltivabile), con lievi differenze di altitudine (la massima è 306 m s.l.m.). Il clima tropicale è secco (127 mm all'anno) e caldo (anche oltre i 45 °C in estate). Sulla costa, lunga 499 km e dotata di un porto naturale nella baia di Kuwait, sono situate nove isole, di cui solo una (Faylaka) è abitata e la più grande (Bubiyan) è collegata alla terraferma con un ponte. Le città sono Al Kuwait, Jahrah, Salmiya, Hawalli e Shuwaikh. Più di 363 specie di uccelli sono state registrate in Kuwait. Ogni anno passano dal Kenya dai 2 ai 3 milioni di uccelli. Le isole del paese sono importanti zone di riproduzione per quattro specie di Sterninae e per il cormorano di Socotra. Nel paese sono presenti tre principali impianti di trattamento delle acque reflue.


== Società ==
Su una superficie di 17.818 km², il Kuwait ha una popolazione di 3.100.000 abitanti, di cui solo 960.000 sono cittadini kuwaitiani. Nel 2016 la popolazione era di 4.052.584 abitanti.


=== Etnie ===
Circa l'80% della popolazione kuwaitiana è araba; gli arabi immigrati sono principalmente egiziani e profughi senza cittadinanza chiamati anche bidun (letteralmente senza cittadinanza). Fra gli immigrati non arabi sono numerosi gli indiani, i bengalesi, i pachistani e i filippini. In Kuwait vivevano numerosi palestinesi, molti dei quali furono espulsi dal paese dopo che il capo dell'OLP, Yasser Arafat, espresse il suo sostegno all'Iraq durante la Guerra del Golfo.


=== Lingue ===
La lingua ufficiale è l'arabo, comunque l'inglese è generalmente studiato e conosciuto. Alcuni immigrati parlano le loro lingue d'origine.


=== Religione ===
Circa l'85% dei kuwaitiani è musulmano, in maggioranza sunnita ma un 30% è sciita.

Musulmani 85%
Sunniti 59,5%
Sciiti 25,5%
Altri 15%


== Ordinamento dello stato ==
Il Kuwait è una monarchia costituzionale con un sistema di governo parlamentare, il più antico del Golfo.
Il capo dello Stato è l'Emiro, un titolo semi-ereditario.

L'emiro nomina il primo ministro, che fino a pochi anni fa era anche l'erede al trono. Un consiglio dei ministri (non più di 16, con almeno un parlamentare) aiuta il primo ministro nei suoi compiti di capo del governo. Il Parlamento, o Majlis al-Umma (Assemblea Nazionale), consta di 50 membri, che vengono scelti in elezioni che si tengono ogni quattro anni, e dei ministri. Il Parlamento ha il potere di rimuovere il primo ministro o un qualsiasi ministro e di confermare la nomina del principe ereditario e dell'emiro. In assenza di conferma l'emiro o la famiglia reale degli Al Sabah (i cui membri hanno tutti il titolo onorifico di shaykh) devono proporre una terna di candidati tra cui il Parlamento fa la sua scelta. Morto l'emiro Jaber il 15 gennaio 2006, non potendo il malato principe ereditario Sa'd al-Sabah né giurare né abdicare, è stato rimosso dal Parlamento, che ha confermato nuovo emiro Sabah al-Sabah, il quale ha giurato il 29 gennaio 2006.
Fino al 2005 avevano il diritto di voto solo i maschi adulti, cittadini da almeno 30 anni e non membri delle forze armate per un totale di 139.000 elettori (il 15% dei cittadini e meno del 5% della popolazione). Il 16 maggio 2005 il Parlamento ha esteso il diritto di voto alle donne. Tuttavia, dato che il conseguimento della cittadinanza kuwaitiana è molto difficile, e che la maggioranza della popolazione è costituita da immigrati e dai loro discendenti, gli elettori costituiscono solo il 10% della popolazione.


=== Suddivisione amministrativa ===

Il Kuwait è suddiviso in 6 governatorati (muhafazat):

Governatorato di al-Ahmadi
Governatorato di al-Farwaniyya
Governatorato di al-Jahra
Governatorato della Capitale (o di al-'Asima)
Governatorato di Hawalli
Governatorato di Mobarak al-KabirAl Kuwait è la capitale politica ed economica.


== Media ==
I media del Kuwait sono annualmente classificati come "parzialmente liberi" nella Libertà di stampa secondo Freedom House. Sono considerati i più liberi del golfo Persico , tanto che il Kuwait figura in possesso dei mezzi di comunicazione più liberi dell'intero Mondo arabo.Dal 2005, il Kuwait ha spesso guadagnato la posizione più elevata di tutti i paesi arabi nell'annuale Press Freedom Index del Reporters Without Borders. Nel 2009, 2011, 2013 e 2014 il Kuwait ha superato Israele come paese con la più elevata libertà di stampa in Medio Oriente. Il Kuwait è anche spesso classificato come il paese arabo con la massima libertà di stampa nell'indagine annuale Freedom of Press della Freedom House.Il Kuwait produce un numero di giornali e di riviste pro capite superiore rispetto ai paesi con cui confina. La libertà di stampa ha comunque delle limitazioni: mentre è consentita la critica verso i membri della famiglia e del governo al potere, molte persone sono state incarcerate per aver diffamato l'Emiro. La costituzione del Kuwait infatti criminalizza la critica verso l'Emiro.
In Kuwait sono presenti 12 canali televisivi satellitari, di cui quattro controllati dal Ministero dell'Informazione. La Kuwait Television (KTV), di proprietà dello stato, ha offerto la prima trasmissione a colori nel 1974 e gestisce cinque canali televisivi.


== Istruzione ==
Il Kuwait ha il più alto tasso di alfabetizzazione nel mondo arabo. Il sistema di istruzione generale comprende quattro livelli: Scuola dell'infanzia (della durata di 2 anni), scuola primaria (della durata di 5 anni), livello intermedio (della durata di 4 anni) e scuola secondaria (della durata di 3 anni). La scolarizzazione a livello primario e intermedio è obbligatoria per tutti gli studenti di età compresa tra i 6 e i 14 anni. Tutti i livelli di istruzione statali, tra cui l'istruzione superiore, sono facoltativi. La mobilità internazionale degli studenti del Kuwait ha quasi raggiunto livelli record. Il sistema scolastico pubblico è in fase di rinnovamento grazie a un progetto in collaborazione della Banca Mondiale.


== Cultura ==
Il Kuwait è ampiamente considerato la capitale culturale della regione del Golfo persico, spesso soprannominato l'"Hollywood del Golfo" grazie alla popolarità delle sue soap opera televisive e alle sue opere teatrali.Non sono presenti fino al 2018 beni nella Lista dei patrimoni dell'umanità dell'UNESCO, anche se è al vaglio l'inserimento di Beni anche per il Kuwait, in questo caso si parla della zona di Al Kuwait, la capitale.


=== Soap opera ===
Le soap opera del Kuwait sono le più viste nella regione del golfo Persico. La maggioranza delle soap opera prodotte nella regione del golfo sono girate proprio in Kuwait.


=== Produzione letteraria ===
Tra i più importanti scrittori kuwaitiani del XX secolo possiamo ricordare il poeta Zaid Al-Harb.


=== Musica ===
Celebre cantante e spesso considerata icona della musica kuwaitiana è Nawal El Kuwaitia .


=== Arte ===
Il Kuwait possiede il più antico movimento di arte moderna della penisola arabica. A partire dal 1936, il Kuwait è il primo paese del golfo Persico a concedere borse di studio nel campo delle arti. Nel paese sono presenti più di 20 gallerie d'arte.


== Sport ==
L'hockey sul ghiaccio in Kuwait è monopolizzato dalla Kuwait Ice Hockey Association. Il Kuwait è entrato a far parte dell'International Ice Hockey Federation nel 1985, ma è stato espulso nel 1992, visto che lo sport non era praticato quasi per nulla. Nel maggio del 2009 è stato riammesso nell'IIHF. Nel 2015 il Kuwait ha vinto il Torneo di I divisione dell'IIHF Challenge Cup of Asia. La pallacanestro è uno degli sport più popolari del paese. Il miglior piazzamento della Nazionale di pallacanestro del Kuwait nei Campionati asiatici è stato nel 1983, quando è arrivata quarta. Il calcio è lo sport più popolare nel paese, ed è monopolizzato dalla KFA (Federazione calcistica del Kuwait): nel 1980 la Nazionale di calcio del Kuwait ha vinto la Coppa d'Asia.
Importante affermazione del Kuwait nel Campionato del Mondo Aquabike con Youssef Al Abdulrazzaq, più volte Campione del mondo (nel 2017-2016-2013), nella Categoria Runabout GP1.


== Ricorrenze nazionali ==
Nota: la festa nazionale del Kuwait che ricorre il 25 febbraio di ogni anno celebra effettivamente l'indipendenza dal Regno Unito avvenuta il 19 giugno 1961 e l'inizio di Regno dell'attuale Emiro del Kuwait Sabah IV al-Ahmad al-Jabir Al Sabah, avvenuto il 29 gennaio 2006. La data del 25 febbraio è stata scelta in onore all'Emiro del Kuwait Abd Allah III al-Salim Al Sabah, nel Giorno della sua Incoronazione avvenuta il 25 febbraio 1950.


== Economia ==
L'economia è basata sull'industria petrolifera: i giacimenti furono scoperti all'inizio degli anni 30 del XX secolo. L'agricoltura è stata possibile solo in seguito a una forte opera di canalizzazioni, è fiorente anche il terziario (turismo, commercio, sport, ecc.).
Il Kuwait possiede il 10% delle riserve petrolifere mondiali, stimate in 101 miliardi di barili, e si posiziona al quinto posto al mondo dopo Arabia Saudita, Canada, Iran ed Iraq. Ha una capacità produttiva di greggio che oscilla tra i 2,25 e i 2,7 milioni di barili al giorno. L'economia dell'emirato si basa per circa il 95% sui proventi della produzione e della vendita del petrolio greggio e dei suoi derivati, che rappresentano la quasi totalità delle sue esportazioni. Sempre dall'industria petrolifera proviene l'80% delle entrate pubbliche.
Il settore finanziario è il secondo comparto economico derivato dagli investimenti delle entrate petrolifere che negli anni novanta oscillavano tra i 100 e 200 miliardi di dollari, principalmente attraverso il Kuwait Investment Office (KIO), che possiede nel suo portafoglio rilevanti pacchetti azionari e partecipazioni incrociate in imprese di rilevanza mondiale tra le quali Fiat, Mercedes, BP, Hoechst, ecc.Questa ricchezza di risorse abbinata alla relativa scarsità della popolazione ne fa il quarto paese più ricco al mondo. La Guerra del Golfo danneggiò gravemente le infrastrutture del paese, che sono state ricostruite in meno di tre anni, con una spesa di 50 miliardi di dollari.
Il governo del Kuwait ha interrotto la costruzione di una nuova raffineria nel paese, la Kuwait National Petroleum Company aveva scelto la compagnia statunitense Fluor per la gestione del progetto. La raffineria era stata progettata per essere pronta nel 2012 ed avere una produzione di 615 000 barili di petrolio al giorno. Fonti in Kuwait riportano che il progetto è stato annullato non solo per motivi finanziari ma anche per un sospetto caso di corruzione della compagnia americana Fluor.


=== Innovazioni economiche ===
Lo sviluppatore del Kuwait SSH ha annunciato nel 2018 il progetto per la realizzazione del più grande ospedale pediatrico del mondo, che sorgerà nella regione di Al-Shuwaikh, all'interno del complesso ospedaliero al Sabah. Il complesso pediatrico coprirà una superficie di 300.000 metri quadrati e sarà il più grande su piano mondiale nel settore, con un totale di 792 posti letto. All'ambizioso progetto hanno contribuito società canadesi e statunitensi.


== Note ==


== Bibliografia ==
Arriano, "Anabasi di Alessandro",
Stephen H. Longrigg, "Oil in the Middle East" Oxford 1965
Gherardo Zampaglione, "Storia del Kuwait, dall'età della pietra all'età del petrolio", Roma 1980
Alan Rush, "Al Sabah: History and genealogy of Kuwait's ruling family. 1752-1987", Londra 1987
Jean Francoise et Olivier Salles, " Le Koweit", Parigi 1989
B. J Slot, "Origins of Kuwait" Leiden 1991
Stefano Beltrame, "Storia del Kuwait. Gli Arabi, il petrolio e l'Occidente", Padova 1999
Stefano Beltrame, "La Prima guerra del Golfo. Perché non fu presa Baghdad. Dalla Cronaca all'analisi di un conflitto ancora aperto", Roma 2003


== Voci correlate ==
Diritti delle donne in Kuwait
Diritti LGBT in Kuwait
Religioni in Kuwait
Sovrani del Kuwait
Puerta de Europa


== Altri progetti ==

 Wikinotizie contiene notizie di attualità su Kuwait
 Wikimedia Commons contiene immagini o altri file su Kuwait
 Wikivoyage contiene informazioni turistiche su Kuwait


== Collegamenti esterni ==

(AR) Sito ufficiale, su e.gov.kw. 
 Kuwait, in Dizionario di storia, Istituto dell'Enciclopedia Italiana, 2010. 
(IT, DE, FR) Kuwait, su hls-dhs-dss.ch, Dizionario storico della Svizzera. 
(EN) Kuwait, su Enciclopedia Britannica, Encyclopædia Britannica, Inc. 
Scheda del Kuwait dal sito Viaggiare Sicuri - Sito curato dal Ministero degli Esteri e dall'ACI