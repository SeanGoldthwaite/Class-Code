Haiti (AFI: /aˈi:ti/), ufficialmente Repubblica di Haiti, è uno Stato situato sull'isola di Hispaniola, nel Mar dei Caraibi. Un tempo colonia francese, è stata una delle prime nazioni delle Americhe a dichiarare la propria indipendenza.
L'indipendenza dalla Francia fu dichiarata il 1º gennaio 1804.
L'isola, colpita nell'estate 2004 dall'uragano Jeanne, nel gennaio 2010 dal secondo terremoto più distruttivo della storia dell'uomo e nell'ottobre 2016 dall'uragano Matthew, vive in uno stato di emergenza umanitaria. Attualmente è in corso una missione internazionale di aiuto sotto l'egida dell'ONU, che vede la presenza di un contingente guidato dal Brasile.


== Storia ==
L'isola di Hispaniola, di cui Haiti occupa la porzione più occidentale, era in origine abitata dagli indigeni taino e arauachi. Il 4 dicembre 1492 la Santa Maria, comandata da Cristoforo Colombo, sbarcò dove oggi sorge Môle-Saint-Nicolas: l'intera isola fu subito rivendicata a favore della Spagna.


=== Il periodo coloniale ===
La riduzione in schiavitù e le conseguenti condizioni di vita molto precarie portarono a una drammatica diminuzione della popolazione indigena nel quarto di secolo successivo alla scoperta dell'isola. Per sopperire alla carenza di manodopera, gli spagnoli cominciarono a deportare schiavi africani, impiegati soprattutto nella ricerca dell'oro. L'interesse spagnolo verso Hispaniola diminuì notevolmente a partire dagli inizi del sedicesimo secolo, quando immense riserve d'oro e argento furono scoperte in Messico e in Perù.
Nel 1606 il sovrano spagnolo ordinò a tutti i coloni di spostarsi nei pressi di Santo Domingo, la capitale di Hispaniola, al fine di proteggere la popolazione dell'isola dagli attacchi dei pirati. Tuttavia questo permise ai pirati inglesi, olandesi e francesi di stabilirsi lungo le coste settentrionali e occidentali ormai abbandonate: particolarmente famosa divenne la "Fratellanza della Costa", composta da bucanieri e schiavi fuggiti, i cimarroni. In particolare i francesi cominciarono a colonizzare l'isola nel 1625, ma fu solo nel 1664 che la Francia rivendicò il suo dominio sulla porzione occidentale di Hispaniola. Nel 1697 la Spagna, con il Trattato di Ryswick, cedette ufficialmente la porzione più occidentale di Hispaniola alla Francia. La nuova colonia fu ribattezzata Côte française de Saint-Domingue.
Mentre la parte spagnola dell'isola, corrispondente alla porzione centrale ed orientale, era scarsamente considerata dalla Corona spagnola, la parte francese conobbe un periodo di prosperità economica che la rese la più ricca delle colonie dell'emisfero occidentale: ciò grazie soprattutto alle notevoli esportazioni di zucchero e cacao. La popolazione della colonia era composta da tre diversi gruppi etnici: gli europei (circa 32.000 nel 1790), che detenevano il controllo politico ed economico, la gens de couleur (28.000 individui liberi e di sangue misto di cui la metà mulatti, definibili come classe sociale di status inferiore) e infine gli schiavi africani (ben 500.000). Gran parte degli schiavi risultava essere nata in Africa e non ad Haiti: le brutali condizioni di vita spesso impedivano la naturale crescita della popolazione. Infine vi erano quelli che, con un termine inglese, sono noti come cimarroni: ex-schiavi sfuggiti ai loro padroni, che vivevano nelle terre più elevate, completamente estranei al resto della colonia.


=== L'indipendenza ===

Sull'onda della Rivoluzione francese le gens de couleur cominciarono a fare pressione sul governo coloniale per ottenere maggiori diritti.
Nell'ottobre 1790 350 di essi si ribellarono al governo; il 15 maggio 1791 l'Assemblea nazionale francese concesse i diritti politici a tutti i mulatti e i neri nati liberi, senza tuttavia mutare lo status di coloro che erano ancora schiavi. Il 22 agosto 1791 gli schiavi della zona di Cap-Français (ora Cap-Haïtien) si ribellarono ai loro padroni. La ribellione degli schiavi si diffuse rapidamente sotto il comando di Toussaint Louverture. Egli si alleò quindi con les gens de couleur e i maroons ("cimarroni") i cui diritti erano ora stati revocati dal governo francese, spaventato dalle rivolte.
Le forze di Toussaint ebbero la meglio sull'esercito coloniale francese; tuttavia i due schieramenti si unirono nel 1794, in seguito all'emanazione di un decreto con cui il governo rivoluzionario francese abolì la schiavitù. Sotto la guida di Toussaint, il nuovo esercito di Saint-Domingue sconfisse le truppe d'invasione britanniche e spagnole.
La cooperazione tra i due schieramenti ebbe però termine nel 1802, quando Napoleone Bonaparte spedì un nuovo esercito, forte di 24 000 uomini agli ordini del generale Leclerc (marito della sorella Paolina), al fine di riottenere il controllo dell'isola. L'esercito di Napoleone fu subito malvisto dagli isolani, che temevano la reintroduzione della schiavitù. Inizialmente le forze inviate da Bonaparte ebbero la meglio sugli isolani, costringendo Touissant alla tregua. Tradito e catturato, Toussaint morì poi in una prigione francese. Ciò non fece altro che riaccendere gli animi dei ribelli: Jean-Jacques Dessalines e Henri Christophe, a capo di altri schieramenti in lotta, decisero d'interrompere la tregua e riprendere a combattere. Nel frattempo le truppe napoleoniche furono bloccate da un'epidemia di febbre gialla scoppiata sull'isola, che provocò anche la morte del generale Leclerc, sostituito dall'ex governatore di Haiti, il generale Vimeur de Rochambeau. 
Il 18 novembre 1803 l'esercito di Dessalines sbaragliò i francesi nella battaglia di Vertières.

Il 1º gennaio 1804 l'ormai ex colonia dichiarò la sua indipendenza, divenendo così il secondo paese del continente americano a dichiararsi indipendente, dopo gli Stati Uniti; Dessalines ne divenne il primo presidente. Saint-Domingue venne dunque ribattezzata Haiti in ossequio alla popolazione degli arauachi, i quali chiamavano l'isola Ayiti.
La neonata repubblica sostenne la causa abolizionista nelle colonie americane ovunque fosse possibile. Il governo haitiano aiutò Simón Bolívar, offrendogli rifugio e appoggiando la sua causa indipendentista, a condizione che liberasse poi gli schiavi dell'America Latina. Le potenze coloniali reagirono isolando Haiti attraverso una sorta di cordone sanitario che doveva servire a evitare il propagarsi delle rivolte degli schiavi. Alcuni storici ritengono che la "rivoluzione" haitiana abbia ispirato molte rivolte di schiavi nei Caraibi e negli Stati Uniti. Durante la rivolta molte chiese furono saccheggiate e distrutte e i sacerdoti cattolici dovettero lasciare Haiti, determinando un'estrema esiguità del clero, che si protrarrà fino alla firma del Concordato nel 1860. La Francia stessa si rifiutò di riconoscere l'indipendenza della sua colonia, pretendendo 150 milioni di franchi per compensare le perdite dei proprietari terrieri francesi in seguito alla successiva rivoluzione del 1833. Il pagamento di questa indennità mise in difficoltà il governo haitiano e rappresentò un duro colpo per l'economia isolana.
Nel 1806 Dessalines fu assassinato durante una lotta di potere con i suoi rivali politici. Haiti venne divisa in due stati: a sud una repubblica fondata da Alexandre Pétion, a nord un regno sotto il dominio di Henri Christophe. Quest'ultimo fece costruire per sé stesso otto palazzi, tra cui la sua roccaforte di Sans Souci e l'imponente Citadelle Laferrière, la più grande fortezza dell'emisfero occidentale.
Nell'agosto del 1820 Christophe rimase parzialmente paralizzato a causa di alcuni attacchi ischemici. Una nuova ribellione scoppiò a seguito della diffusione della notizia della sua infermità: il 2 ottobre 1820 la guarnigione militare presso Saint Marc si ammutinò, mentre i generali di Christophe cominciarono a tramare contro il loro capo. Gli uomini rimastigli fedeli condussero Christophe nella Cittadella e qui egli chiese di essere lavato, di venire vestito con l'uniforme militare e di essere lasciato solo sulla sua sedia preferita. Poco dopo il monarca haitiano si suicidò.
Con la morte di Christophe la nazione venne riunificata con il nome di Repubblica di Haiti, sotto la guida di Jean-Pierre Boyer, successore di Petion. Boyer invase poi la colonia spagnola di Santo Domingo, riunificando così l'isola di Hispaniola: Santo Domingo rimase sotto il dominio haitiano fino al 1844, quando ottenne l'indipendenza con il nome di Repubblica Dominicana.


=== L'occupazione statunitense ===
Nel corso del XIX secolo il paese fu guidato da una serie di presidenti, la maggioranza dei quali rimase in carica solo per un breve periodo. Nel frattempo, l'economia finiva col venire sempre di più controllata dalle potenze straniere, dalla Germania in particolare. Con la scusa dell'influenza tedesca e approfittando dell'impiccagione del presidente Guillaume Sam per mano della folla inferocita, gli Stati Uniti decisero di intervenire, occupando Haiti nel 1915.
Gli statunitensi imposero una costituzione, scritta dal futuro presidente statunitense Franklin Delano Roosevelt, e introdussero il vecchio sistema delle corvée applicato a tutta la popolazione, mentre in passato esso gravava solo sulla maggioranza nera. L'occupazione ebbe effetti durevoli nel tempo: per volere degli statunitensi vennero costruiti ospedali, scuole e strade e fu lanciata una campagna che cancellò la febbre gialla dall'isola. Tuttavia l'occupazione determinò un forte processo di centralizzazione del potere politico ed economico dalle province alla capitale: ne derivò la distruzione del tessuto socio-economico delle campagne, con un conseguente esodo verso la capitale. Posti di fronte a questa situazione, alcuni ribelli, detti Cacos, diedero vita ad una lunga guerriglia, condotta da Charlemagne Péralte prima e da Dominique Batraviolle poi. Il governo haitiano, controllato dagli USA, reagì creando una Guardia Nazionale, divenuta nei decenni successivi l'Armée d'Haiti, la quale si macchiò di molte atrocità perpetrate ai danni della popolazione civile.
L'occupazione statunitense terminò nel 1934.


=== Il periodo dei Duvaliers ===

Gli Stati Uniti lasciarono Haiti nelle mani della minoranza multietnica. Nel 1946 Léon Dumarsais Estimé divenne il primo presidente nativo dell'isola, a partire dal 1915, vale a dire da quando l'occupazione statunitense aveva avuto inizio. I suoi sforzi di riforma non fecero altro che aumentare lo stato di caos in cui versava il paese e, quando nel 1950 tentò di prolungare il suo mandato oltre la durata legale, si verificò un colpo di stato con la successiva creazione di un Consiglio Militare di Governo guidato da Paul Magloire.
Nel 1957 il dottor François Duvalier ("Papa Doc") giunse al potere in seguito alle prime elezioni a suffragio universale tenute ad Haiti. Molti ritengono che l'esito del voto sia stato manipolato dall'esercito. Nel 1964 Duvalier si autodichiarò presidente a vita e per anni mantenne il controllo sulla popolazione attraverso i Volontari per la Sicurezza Nazionale, la sua polizia segreta, soprannominati Tonton Macoutes ("gli uomini spettro") dal nome di una figura della tradizione locale, l'uomo nero. Questa organizzazione fu più volte criticata a livello internazionale per i metodi violenti con cui venivano trattati gli avversari politici, veri o presunti tali. Alla sua morte nel 1971, a Duvalier padre successe il figlio diciannovenne Jean-Claude Duvalier, soprannominato "Baby Doc", in qualità di nuovo presidente a vita. Il regime di Duvalier figlio divenne noto per la sua corruzione e fu deposto nel 1986, aprendo così un nuovo periodo di agitazioni.


=== Il movimento cattolico pro-democratico ===
La fine del regime di Duvalier figlio cominciò grazie ad un movimento popolare promosso dalla Chiesa locale e rafforzato dalla visita di papa Giovanni Paolo II nel 1983 che, prima di salire sull'aereo, pronunciò un discorso dai toni accesi che concluse con un'esclamazione molto decisa: «Le cose devono cambiare qui!». Nel 1984 rivolte contro il governo si diffusero in tutta la nazione, mentre la Conferenza episcopale di Haiti varò un programma di alfabetizzazione volto a preparare il popolo haitiano ad una più consapevole partecipazione al processo elettorale.


=== L'epoca di Aristide ===

Nel 1991 il leader carismatico Jean-Bertrand Aristide venne eletto presidente, ma fu deposto da un colpo di stato dopo poco tempo. Seguirono tre anni segnati dal brutale controllo di una giunta militare. Nel 1994 l'intervento statunitense riportò Aristide al potere e uno dei suoi primi atti fu lo scioglimento dell'esercito, decisione che incontrò un forte favore presso il popolo. «È vero, al presidente eletto di Haiti è stato concesso di tornare nell'isola, ma solo dopo che le organizzazioni popolari erano state sottoposte a tre anni di terrore da forze strettamente legate a Washington; l'amministrazione Clinton si è rifiutata di consegnare ad Haiti 160.000 pagine di documenti sul terrore di stato creato dalle forze militari statunitensi; e questo, secondo l'organizzazione Human Rights Watch "per evitare imbarazzanti rivelazioni" sul coinvolgimento americano con il regime che aveva attuato il colpo di stato.» «Un'altra necessità a cui si dovette far fronte fu di sottoporre il presidente Aristide a un "corso intensivo di democrazia e capitalismo", come ebbe a dire il suo principale sostenitore a Washington.» «Il nuovo governo [di Aristide] ha dovuto abbandonare i programmi democratici e riformistici che avevano suscitato lo scandalo di Washington e ha dovuto far propri quelli di colui che nel 1990 era stato il candidato di Washington alle elezioni di Haiti, ottenendo il 14% dei voti.»Nel 1996 ad Aristide successe il suo alleato nonché ex-primo ministro René Préval. Mentre Aristide fu il primo presidente democraticamente eletto nella storia haitiana, Préval fu invece il primo a portare a compimento il suo mandato senza interruzione e soprattutto il primo a lasciare di sua volontà l'incarico una volta scaduto il termine. Infatti i suoi predecessori erano morti naturalmente durante il mandato, oppure erano stati assassinati, deposti, imposti da una potenza straniera o portati a prolungare il loro incarico oltre la durata legale del mandato.

Aristide tornò al potere nel 2001, dopo un voto che fu boicottato da molti suoi rivali che accusarono il suo partito (Fanmi Lavalas) di aver falsato i voti di una precedente elezione del senato. Aristide negò le imputazioni e a sua volta accusò i suoi avversari di essere sottomessi all'influenza americana e di aver tramato alle sue spalle. Un cablogramma di WikiLeaks risalente al 14 novembre del 2003 descrive come la Chiesa cattolica, a causa del crescente malcontento nei suoi confronti nel paese dovuto al fatto che il popolo pensava a un ruolo di questa istituzione nella crisi del governo e alle crescenti divisioni nel partito, cercò di consigliare il leader nel "favorire riforme democratiche" senza compromettere la sua leadership o scatenare altre violenze.
Nel febbraio del 2004 il governo di Aristide fu deposto da un gruppo di ribelli armati guidati da bande urbane precedentemente al servizio del partito presidenziale e da ex-soldati. Dopo questo episodio un altro cablogramma rivela come per il prelato locale la partenza di Aristide fosse stata "la scelta migliore". Quando questo lasciò il paese, molti membri del suo governo cercarono rifugio all'estero o preferirono nascondersi, mentre ancora una volta gli Stati Uniti intervenivano facendo sbarcare i marine a Port-au-Prince. Dopo la fuga di Aristide, Boniface Alexandre, giudice capo della Corte suprema, fu nominato presidente da un consiglio, con l'appoggio di Stati Uniti d'America, Canada e Francia.
Le nuove elezioni del febbraio 2006 hanno portato René Préval a essere rieletto presidente. Dopo le elezioni del 2010, Presidente è divenuto Michel Martelly.


=== Il terremoto e l'epidemia di colera del 2010 ===
Il 12 gennaio 2010 alle ore 21:53:09 UTC (16:53 ora locale) un violento terremoto di magnitudo 7,3 
  
    
      
        
          M
          
            
              w
            
          
        
      
    
    {\displaystyle M_{\mathrm {w} }}
  , seguito da numerose repliche di intensità superiore a 5,0 
  
    
      
        
          M
          
            
              w
            
          
        
      
    
    {\displaystyle M_{\mathrm {w} }}
  , colpì l'entroterra di Haiti in prossimità della capitale Port-au-Prince.
Il numero di vittime e l'entità dei danni materiali provocati dal sisma rimasero sconosciuti per un certo periodo, ma immediatamente apparvero ingenti, con notizie che indicavano un numero di morti compreso tra decine di migliaia e 500.000. Secondo la Croce Rossa Internazionale il terremoto avrebbe coinvolto più di 3 milioni di persone e 222.517 (bilancio ufficiale del 24 febbraio 2010) persone sarebbero rimaste uccise e 300.000 ferite. Molti edifici della capitale, compresi i quattro ospedali cittadini, il Palazzo Nazionale e la sede del parlamento (Assemblea nazionale di Haiti), la cattedrale, il quartier generale della missione ONU di peacekeeping MINUSTAH, andarono distrutti o furono gravemente danneggiati.
Dieci mesi dopo la situazione si aggravò ulteriormente a causa di un'epidemia di colera che si diffuse tra la popolazione haitiana e che comportò altri casi di morte.


=== La presenza militare statunitense ===
Al tempo gran parte degli edifici pubblici, compresi aeroporti e palazzi del governo, erano occupati dalle forze armate USA che avevano dislocato centinaia di mezzi blindati, accampamenti e arsenali in tutta l'isola, creando inizialmente contrasti con le forze dell'ONU. I marine appartenenti alle forze armate statunitensi ammontavano a 10.000; avevano il compito di pattugliare la zona.
Dopo le elezioni presidenziali del 2011 il paese fu governato da Michel Martelly. Un cablogramma di WikiLeaks risalente al periodo del terremoto e rilasciato dall'ambasciata vaticana descrisse il ritorno nel paese di Aristide come "un evento disastroso" in quanto in grado di scatenare ulteriori tumulti e distrarre il popolo dalle operazioni di aiuto. Per questa ragione fu ordinato al prelato a lui vicino di convincerlo a stare lontano dal paese.


== Economia ==
Haiti è il paese meno sviluppato dell'emisfero settentrionale e uno dei più poveri al mondo. Gli indicatori economici e sociali mostrano come Haiti, a partire dagli anni '80, abbia accumulato il divario rispetto ad altri paesi in via di sviluppo con livelli di reddito molto bassi.
Secondo il Fondo Monetario Internazionale nel 2012 il PIL nominale consisteva in 7,9 miliardi di dollari USA, mentre il PIL a parità di potere d'acquisto ammontava a 12,8 miliardi di dollari. Il PIL pro capite nominale si aggirava a 759 dollari, mentre quello a parità di potere d'acquisto a 1.229 dollari.
Haiti occupa la 153ª posizione su 177 paesi classificati in base all'Indice di sviluppo umano. Circa l'80% della popolazione vive in una condizione di povertà degradante, il 54% vive con meno di un dollaro al giorno, posizionando così il paese al penultimo posto nel mondo nella relativa classifica.
Haiti risulta essere in forte ritardo in pressoché tutti gli indicatori di sviluppo anche in confronto ai paesi della zona caraibica e alla Repubblica Dominicana, che divide con Haiti il territorio della stessa isola (Hispaniola). Il reddito medio pro capite dei dominicani è doppio rispetto agli haitiani e la povertà è un fenomeno limitato, con il solo 3% della popolazione che vive con meno di un dollaro al giorno. Anche la mortalità infantile, che nella Repubblica Dominicana colpisce 31 bambini su 1.000 nati vivi, ad Haiti ha una consistenza più che doppia (74 ogni 1.000 bambini nati vivi).
I disoccupati di Haiti rappresentano oltre il 60% della popolazione e sul paese grava un pesante debito.
Quasi il 70% degli haitiani è impiegato nel settore agricolo, che rappresenta quasi un terzo del PIL nonostante sia per lo più una forma di agricoltura di sussistenza praticata su piccola scala. L'industria riveste un ruolo assolutamente marginale mentre i servizi, il turismo in particolare, coprono il restante 30% circa dell'economia del paese. Haiti ha conosciuto nello scorso decennio una piccola crescita dei posti di lavoro e attualmente si assiste ad un aumento dell'economia sommersa.
Durante le amministrazioni Aristide (secondo periodo) e Alexandre-Latortue, le difficoltà riscontrate nel raggiungere accordi con i finanziatori internazionali hanno negato ad Haiti gli aiuti di cui il paese aveva fortemente bisogno. Un altro ostacolo allo sviluppo economico è rappresentato dalla dilagante violenza che, soprattutto dalla metà degli anni '90, tormenta la vita politica e sociale di Haiti. Sebbene vi fosse una situazione di relativa stabilità sotto i governi del Fanmi Lavalas, ciò non è bastato per convincere gli investitori stranieri a impiegare i loro capitali nel paese.
Di conseguenza, Haiti negli ultimi 20 anni ha conosciuto periodi di ristrettezze economiche, di consistenti deficit della bilancia commerciale e cicli caratterizzati da elevati livelli di inflazione. Gli studi hanno inoltre dimostrato che il flusso di riserve dall'estero, almeno per gli ultimi cinque anni, è rappresentato soprattutto dalle rimesse della consistente comunità haitiana espatriata e dalle tasse sulle telefonate dall'estero.
Dopo una recessione culminata nel 2004, si è verificata una lenta ripresa interrottasi però nel 2008 a seguito di pesanti scontri di piazza, limitando così la crescita all'1,3%.
Nel 2009 la crescita era invece prevista di circa il 2%.
Dalla sesta rassegna valutativa, pubblicata sul sito del Fondo Monetario Internazionale il 4 febbraio 2010, si ha una visione generale dell'anno fiscale 2009 (conclusosi il 30 settembre 2009), nonché del primo trimestre 2010. Nonostante la grave crisi economica che ha colpito tutto il mondo, la crescita economica di Haiti è stata positiva (2,9 per cento), mentre l'inflazione è scesa a settembre a −4,7 per cento, riflettendo la diminuzione dei prezzi dei prodotti alimentari locali e internazionali. Il disavanzo di bilancio è rimasto contenuto (4,4% del PIL). Nel settore finanziario, crediti e depositi sono fortemente aumentati, garantendo alle banche forti guadagni. Questa performance positiva dell'economia haitiana è continuata anche nel primo trimestre dell'anno fiscale 2010 (ottobre-dicembre 2009). Le proiezioni, in effetti, indicavano per il 2010 una previsione di crescita positiva del 3,6% e un'inflazione annuale dell'8%. Il sisma del 12 gennaio 2010 ha messo in pesante crisi tutto questo buon andamento complessivo, con danni gravissimi anche alle infrastrutture della capitale Port-au-Prince.


== Suddivisioni amministrative ==
Haiti è divisa in 10 dipartimenti, 41 arrondissement e 133 comuni, che rappresentano, rispettivamente, il primo, secondo e terzo livello di suddivisione amministrativa.


== Dispute territoriali ==
Haiti rivendica la vicina isola Navassa (Navasse, in francese), attualmente occupata dagli Stati Uniti. Le rivendicazioni haitiane si basano sul trattato di Rijswijk del 1697 tra Francia e Spagna, in base al quale alla prima veniva riconosciuto il possesso della porzione occidentale dell'isola di Hispaniola (territorio corrispondente all'attuale stato haitiano) più alcune isole circostanti, tra le quali Navassa. Dal canto loro gli Stati Uniti fondano le proprie rivendicazioni sul Guano Islands Act del 1856.


== Società ==


=== Demografia ===
Haiti ha circa dieci milioni di abitanti. Malgrado una densità molto elevata (360 ab./km²), la distribuzione della popolazione è fortemente eterogenea: gran parte degli haitiani vive nelle città, nelle pianure costiere e nelle valli. Circa il 98% degli abitanti è di origine africana. Il resto della popolazione è formato da mulatti e da sparuti gruppi di europei e levantini (vale a dire libanesi e siriani).


=== Lingue ===
La lingua ufficiale è il francese, che però è parlato in modo corrente solo da circa il 10% della popolazione a causa dell'alto tasso di analfabetismo. La quasi totalità degli haitiani si esprime invece nella vita quotidiana attraverso il creolo haitiano (kreyòl ayisyen), l'altra lingua ufficiale, evolutosi a partire dal francese modificato nell'uso dagli schiavi africani.


=== Religione ===
Il cattolicesimo è la religione di Stato, professata dalla maggioranza della popolazione. Tuttavia si stima che il 20% degli haitiani sia protestante (varie denominazioni fra cui: l'Assemblea di Dio, la Convenzione Battista di Haiti, gli avventisti, la Chiesa di Dio, la Chiesa del Nazareno, gli episcopali, la Missione Evangelica Battista del Sud di Haiti).
Molti haitiani praticano, spesso congiuntamente alla religione cristiana, il vodoun (meglio noto come vudù o voodoo), derivante dalla commistione tra le religioni tradizionali africane e il cattolicesimo.


== Istituzioni ==


=== Università ===
Una delle più antiche e rinomate università di Haiti è l'Université d'État d'Haïti, fondata nel 1820


== Cultura ==


=== Produzione letteraria ===
Tra i poeti e scrittori haitiani bisogna ricordare la figura del poeta Antoine Dupré, nel XIX secolo, e, tra il XX e il XXI secolo, degli scrittori Jacques Roumain (1907-1944) e Louis-Philippe Dalembert (1962-).


=== Patrimoni dell'umanità ===
Haiti può vantare la presenza di alcuni suoi siti nella Lista dei patrimoni dell'umanità dell'UNESCO:

Parco storico nazionale: la Cittadella, il Sans Souci, Ramiers (1982)


== Ricorrenze nazionali ==


== Note ==


== Bibliografia ==


=== Bibliografia sulla rivoluzione di Haiti ===
Madison Smartt Bell, Quando le anime si sollevano, Alet, 2004.
Madison Smartt Bell, Il Signore dei crocevia, Alet, 2004.
Madison Smartt Bell, Il Napoleone nero, Alet, 2008.
Massimiliano Santoro, "Il tempo dei padroni: gerarchia, schiavitú, potere nell'antropologia di antico regime (Haiti 1865 - 1805), Franciangeli, 1998.
C.L.R. James, I giacobini neri, Feltrinelli, 1968.
Roberto Cagliero e Francesco Ronzon, Spettri di Haiti. Dal colonialismo francese all'imperialismo americano, Ombre Corte, 2002.
Peter Linebaugh e Marcus Rediker, I ribelli dell'Atlantico, Feltrinelli, 2004.
Isabelle Allende, L'isola sotto il mare, Feltrinelli, 2009.
Marco Bello, Alessandro Demarchi: Haiti, l'innocenza violata, Infinito Edizioni, 2011 ISBN 978-88-89602-97-3


=== Filmografia ===
The Agronomist documentario di Jonathan Demme, racconta la vita di Jean Leopold Dominique, fondatore di Radio Haiti-Inter, la prima stazione radio indipendente di Haiti.


=== Bibliografia sull'economia di Haiti ===
 Map of Haiti, su elahmad.com.
 La nazione più povera delle Americhe, in il Sole 24 Ore, 14 gennaio 2010. URL consultato il 6 giugno 2015 (archiviato dall'url originale il 9 giugno 2011).
 Eriona Culaj, Haiti. Un terremoto che persiste da due secoli, Torino, Seneca Edizioni, 2010, ISBN 978-88-6122-208-3.
Marco Bello, Alessandro Demarchi: Haiti, l'innocenza violata, Infinito Edizioni, 2011 ISBN 978-88-89602-97-3


== Voci correlate ==
Cucina haitiana
Terremoto di Haiti del 2010


== Altri progetti ==

 Wikinotizie contiene notizie di attualità su Haiti
 Wikimedia Commons contiene immagini o altri file su Haiti
 Wikivoyage contiene informazioni turistiche su Haiti


== Collegamenti esterni ==

 Sito ufficiale, su primature.gouv.ht. 
 Haiti, in Dizionario di storia, Istituto dell'Enciclopedia Italiana, 2010. 
(IT, DE, FR) Haiti, su hls-dhs-dss.ch, Dizionario storico della Svizzera. 
(EN) Haiti, su Enciclopedia Britannica, Encyclopædia Britannica, Inc. 
(EN) Haiti, in Catholic Encyclopedia, Robert Appleton Company. 
Scheda di Haiti dal sito Viaggiare Sicuri - Sito curato dal Ministero degli Esteri e dall'ACI
Visit Haiti - Ministero del Turismo Haitiano (Inglese)
 VENEGONI, Giovanni, «”Gruppi informali” come attori dello sviluppo: il caso della colonia francese di Saint-Domingue, 1664-1763», Diacronie. Studi di Storia Contemporanea: Storia transnazionale e prospettive transnazionali nell’analisi storica, N. 6, 2, su studistorici.com. URL consultato il 2011.
(EN) Mappa di Haiti, su elahmad.com.
(EN) Foto di Haiti , su secure2.pbase.com.