Tom Cruise, nato Thomas Cruise Mapother IV (Syracuse, 3 luglio 1962), è un attore e produttore cinematografico statunitense.

La rivista Forbes lo classifica come una delle celebrità più famose al mondo nel 2006. Nella sua carriera da attore è stato candidato per tre volte ai Premi Oscar, nella categoria di miglior attore protagonista per Nato il quattro luglio e Jerry Maguire e di miglior attore non protagonista per Magnolia, vincendo tre Golden Globe per i tre film citati. La maggior parte della critica cinematografica lo considera tra le più grandi star dell'action di sempre.
Il suo primo grande successo è stato il film del 1983 Risky Business - Fuori i vecchi... i figli ballano, che è stato descritto "un classico della Generazione X e l'inizio di una carriera costruttiva" per l'attore. L'economista Edward Jay Epstein sostiene che Cruise sia uno dei pochi produttori (gli altri sono George Lucas, Steven Spielberg e Jerry Bruckheimer) che sono stati capaci di garantire il successo di un miliardo di dollari. Dal 2005 Cruise e Paula Wagner sono stati nominati responsabili della United Artists Studio: Cruise come produttore e Wagner come capo esecutivo. L'attore è anche noto per la sua adesione e il suo sostegno a Scientology. Le sue notevoli critiche pubbliche nei confronti della psichiatria e dell'uso di farmaci anti-depressivi hanno suscitato polemiche e interesse da parte dei media.


== Biografia ==
Nacque il 3 luglio 1962 a Syracuse, New York, figlio di Mary Lee Pfeiffer, un'insegnante di educazione fisica, e di Thomas Cruise Mapother III, un ingegnere elettronico morto di cancro nel 1984; i suoi genitori divorziarono quando lui aveva 11 anni. Ha origini inglesi, irlandesi e tedesche, derivanti dai suoi bisnonni paterni, William Reibert e Charlotte Louise Voelker; e, presumibilmente, anche una derivazione dal Galles dal suo trisavolo paterno, Dylan Henry Mapother, il quale emigrò da Flint, in Galles, a Louisville, nel Kentucky nel 1850. Ha due sorelle, una maggiore, Lee Anne, nata a Louisville, e una minore, Cass, nata a Syracuse. Alto 169 centimetri, vegetariano, Cruise è cugino di primo grado dell'attore William Mapother (il nome di Cruise è infatti Thomas Cruise Mapother IV), che è apparso insieme con lui in cinque film.
Frequentò la scuola pubblica "Robert Hopkins" per i gradi 3, 4 e 5 e la scuola media "Henry Munro" per il grado 6, a Gloucester, ora Ottawa, nell'Ontario. All'età di 7 anni gli venne diagnosticata una forma piuttosto seria di dislessia, che migliorò con l'età adulta. La famiglia visse nel sobborgo Gloucester di Beacon Hill, il padre divenne consulente di Difesa per le forze armate canadesi. Cruise entrò presto nel teatro della scuola "Robert Hopkins", con la supervisione dell'insegnante George Steinburg.Mentre si allenava per partecipare a una competizione locale di wrestling, decise di perdere peso per poter rientrare nelle categorie previste dalla gara, correndo su e giù per le scale di casa. Uno scivolone gli causò la lesione di un tendine e Tom s'interessò ad altre attività. Decise quindi di provare a partecipare a una produzione scolastica di Bulli e Pupe. Tom si dimostrò all'altezza del ruolo di Nathan Detroit e in quell'occasione tirò fuori il talento che sarebbe stato in seguito la chiave del suo successo. Decise quindi di trasferirsi a New York per diventare attore e il padre gli domandò: "Quanto mi costerà tutto ciò?". Si trasferì quindi a New York all'età di diciassette anni e si ripromise di divenire famoso entro tre anni. Grazie alla sua interpretazione in Bulli e Pupe ebbe il suo primo agente; Tobe Gibson che gli consigliò il nome d'arte Tom Cruise.


== Carriera ==

A New York s'iscrisse ai corsi serali della scuola di recitazione "Neighborhood Playhouse", viveva in un appartamento in condivisione cercando di sbarcare il lunario con lavoretti. Al rinnovo del contratto, decise di cambiare agente. Il suo nuovo agente lo fece volare a Los Angeles per il casting di una sit-com e successivamente lo fece apparire in Amore senza fine, di Franco Zeffirelli, che fu l'esordio cinematografico di Cruise.
Incominciò a quel punto una carriera da fotomodello, quando si accorse però che diverse sue foto erano finite in un giornale gay, smise di fare quel lavoro, che gli garantiva una certa entrata. Tom decise di tornare a Glen Ridge, ma prima fece un provino per Taps - Squilli di rivolta, dove interpretò David Shawn per volere del produttore Stanley Jaffe e fu per lui il suo primo ruolo importante. Tom fu convinto dal suo agente a interpretare nel 1982 Un week-end da leone - Una gita da sballo, commedia sexy vietata ai minori. Il film però non fu ben accolto né dalla critica né dal pubblico. Tom si trasferì a Los Angeles e firmò un contratto con un nuovo agente, Paula Wagner. Partecipò quindi al cast per il film I ragazzi della 56ª strada di Francis Ford Coppola e si aggiudicò l'interpretazione di Steve Randle. Fece poi un provino per Risky Business - Fuori i vecchi... i figli ballano ottenendo il suo primo ruolo da protagonista e una certa notorietà. Nel 1983, sul set di Risky Business, conobbe Rebecca De Mornay, con la quale ebbe una relazione di circa due anni.
Dopo aver interpretato nel 1985 Jack in Legend di Ridley Scott, gli fu proposta la parte del tenente Pete "Maverick" Mitchell in Top Gun di Tony Scott nel 1985, film grazie al quale divenne una star, e nello stesso anno si aggiudicò la Walk of Fame. Top Gun fu campione di incassi nel 1986 e stabilì il record di prenotazione per l'acquisto del VHS. Nel 1986 è protagonista, con Paul Newman, ne Il colore dei soldi. Nel 1988 interpreta il film Cocktail, successo di critica e di pubblico. Sempre nello stesso anno è protagonista, insieme con Dustin Hoffman, in Rain Man - L'uomo della pioggia. Nel film Cruise interpreta Charlie Babbit, imprenditore e venditore di auto da corsa, che scopre di avere un fratello autistico. È il 1989 l'anno in cui Tom viene consacrato come attore versatile e di grande talento. Infatti l'interpretazione del veterano del Vietnam Ron Kovic in Nato il quattro luglio di Oliver Stone, gli vale un Golden Globe come miglior attore e la sua prima nomination al premio Oscar.
Nel 1990 la rivista People lo classifica come l'uomo vivente più sexy dell'anno, all'età di 28 anni. Tom Cruise, considerato da molte persone l'uomo più bello del mondo, prosegue la sua carriera interpretando ruoli con sfaccettature molto diverse. Agli inizi degli anni novanta, sul set di Giorni di tuono, Cruise conosce Nicole Kidman, che diventerà sua moglie e con la quale lavorerà nel film Cuori ribelli. Negli anni seguenti, Tom recita in pellicole di enorme successo, come Codice d'onore, accanto a Jack Nicholson e Demi Moore, Il socio di Sydney Pollack e Intervista col vampiro, dove recita in coppia con Brad Pitt.
Verso la metà degli anni novanta, Cruise è ormai uno degli attori più quotati di Hollywood e torna a sbancare i botteghini come l'agente Ethan Hunt in Mission: Impossible di Brian De Palma. Sempre nello stesso anno è il protagonista del film sportivo Jerry Maguire, dove interpreta un manager sull'orlo del fallimento. Questa interpretazione gli fa guadagnare la sua seconda nomination all'Oscar come miglior attore protagonista. Il 16 luglio 1999 esce nelle sale Eyes Wide Shut, ultimo film del regista Stanley Kubrick e interpretato da Tom Cruise e da sua moglie Nicole Kidman. La lavorazione del film è durata ben tre anni, facendogli rinunciare al ruolo di protagonista in Matrix. Sempre nel 1999 l'interpretazione del guru misogino in Magnolia gli fa ricevere la terza nomination all'Oscar (la prima come miglior attore non protagonista) e il suo terzo Golden Globe, sempre nelle categoria "miglior attore non protagonista".
Nel 2000 gira il seguito di Mission: Impossible e l'anno seguente Vanilla Sky. Nel 2002 gira Minority Report di Steven Spielberg, tratto dall'omonimo romanzo di Philip K. Dick e narra il documentario Space Station 3D. Nel 2003 è protagonista in L'ultimo samurai, per la regia di Edward Zwick. Dopo Collateral nel 2004, la coppia Cruise-Spielberg dà vita a La guerra dei mondi (2005). Nel 2006, riprende il suo ruolo di Ethan Hunt nel terzo capitolo della serie Mission: Impossible, mentre nel 2007 gira Leoni per agnelli con Meryl Streep, diretto e interpretato da Robert Redford, il 19 luglio c'è il primo ciak del film Operazione Valchiria diretto da Bryan Singer, tormentato da alcune polemiche riguardo alla sua interpretazione del colonnello Claus von Stauffenberg che complotta per uccidere Hitler. Nel 2008 esce Tropic Thunder, con un cameo di Cruise che interpreta la parte di un produttore cinematografico, Les Grossman.

Nel 2006 viene pubblicata la biografia non autorizzata Tom Cruise: L'uomo e l'attore a firma del critico cinematografico inglese Iain Johnstone; per festeggiare i trent'anni di carriera, l'8 maggio 2008 viene messo online il suo sito ufficiale.
Nel 2010, Cruise comincia le riprese della commedia d'azione Innocenti bugie, accanto a Cameron Diaz e i due tornano a recitare insieme dopo Vanilla Sky del 2001. Sempre nel 2010 l'attore conferma che interpreterà per la quarta volta il ruolo dell'agente Ethan Hunt, in Mission: Impossible - Protocollo fantasma. Il film è un successo, incassando molto di più degli altri tre episodi, diventando anche per l'attore il film di maggior incasso da lui interpretato. All'inizio del 2012 Tom Cruise entra per primo nel cast del film Rock of Ages, nel ruolo della rockstar Stacee Jaxx, adattamento del musical omonimo diretto da Adam Shankman e prodotto da New Line/Warner Bros., uscito in Italia il 20 giugno 2012. Sempre nel 2012 l'attore è protagonista del film Jack Reacher - La prova decisiva tratto dal romanzo La prova decisiva di Lee Child, uscito nelle sale italiane il 3 gennaio 2013.
Nel 2012 Tom Cruise è diventato l'attore più pagato di Hollywood, avendo guadagnato in tutto l'anno 75 milioni di dollari e battendo Leonardo DiCaprio che si è classificato secondo. Ad aprile 2013 l'attore è stato sui grandi schermi con il film Oblivion, scritto e diretto da Joseph Kosinski. Nel 2014 è il protagonista del film Edge of Tomorrow - Senza domani accanto all'attrice Emily Blunt, la pellicola è l'adattamento cinematografico della light novel All You Need Is Kill, scritta da Hiroshi Sakurazaka nel 2004. Sempre all'inizio del 2014 Tom Cruise annuncia l'uscita di un quinto capitolo della saga Mission: Impossible, con la regia affidata a Christopher McQuarrie.
Nel 2015 invece l'attore finisce di girare un thriller dal titolo Barry Seal - Una storia americana diretto da Doug Liman che sarà nelle sale solo nel 2017; sempre nel 2015 comincia a girare il sequel di Jack Reacher - La prova decisiva con questa volta alla regia Edward Zwick, che aveva già lavorato alla regia con Tom nel film L'ultimo samurai, la cui data d'uscita è il 21 ottobre del 2016 e s'intitola Jack Reacher - Punto di non ritorno. Inoltre, nel 2017, è protagonista nel film La mummia, reboot dell'omonimo film del 1999 diretto da Stephen Sommers e prodotto dalla Universal Pictures. Nell'agosto dello stesso anno viene inserito dalla rivista Forbes al settimo posto degli attori più pagati, con un introito di 43 milioni di dollari. Nel 2018 torna a vestire i panni di Ethan Hunt nel sesto capitolo della saga di Mission Impossible, dal titolo Mission: Impossible - Fallout. Durante le riprese l'attore prese lezioni di volo e girò lui stesso le scene senza bisogno di stuntman.


== Vita privata ==
Il 9 maggio 1987 si sposò per la prima volta con l'attrice Mimi Rogers. Seguace della religione di Scientology, è molto probabile che fu proprio Rogers a convincere il consorte ad aderire a questo credo, scelta questa che Cruise confermò anche dopo il divorzio, avvenuto il 4 febbraio del 1990.
Nel novembre 1989, sul set del film Giorni di tuono, conobbe l'attrice Nicole Kidman e, dopo un fidanzamento molto breve, i due si sposarono il 24 dicembre 1990. Il matrimonio con la Kidman durò circa dieci anni, fino al divorzio avvenuto l'8 agosto 2001. Uno dei motivi pare sia stato di natura religiosa: mentre Cruise aderì con passione alla religione di Scientology, la Kidman continuò a rimanere legata al cattolicesimo e desiderava il battesimo per i figli, posizione ostacolata dal marito. I due adottarono due figli: Isabella Jane (nata nel 1992) e Connor Anthony (nato nel 1995). Kidman, in un'intervista concessa nel 2007, ha rivelato alla stampa di aver avuto due aborti durante il matrimonio, uno agli inizi e uno negli ultimi mesi.
Dopo il divorzio, Cruise ebbe relazioni con l'attrice Penélope Cruz, conosciuta sul set di Vanilla Sky, dal 2001 al 2004, e con l'attrice Nazanin Boniadi. Nell'aprile 2005 cominciò a frequentare l'attrice Katie Holmes, da cui ha avuto una figlia, Suri, nata il 18 aprile 2006. La coppia si sposò il 18 novembre dello stesso anno, in Italia. Nel 2012 divorziò da Katie Holmes e i due raggiunsero un accordo circa l'affidamento della figlia e il mantenimento (anche se l'attore ha deciso nel 2014 di non vedere più la figlia). Poiché la legge di New York richiede che tutti i documenti di un divorzio restino sigillati, gli esatti termini della transazione non sono disponibili al pubblico.


== Filmografia ==


=== Attore ===


==== Cinema ====
Amore senza fine (Endless Love), regia di Franco Zeffirelli (1981)
Taps - Squilli di rivolta (Taps), regia di Harold Becker (1981)
I ragazzi della 56ª strada (The Outsiders), regia di Francis Ford Coppola (1983)
Un week-end da leone - Una gita da sballo (Losin' It), regia di Curtis Hanson (1983)
Risky Business - Fuori i vecchi... i figli ballano (Risky Business), regia di Paul Brickman (1983)
Il ribelle (All the Right Moves), regia di Michael Chapman (1983)
Legend, regia di Ridley Scott (1985)
Top Gun, regia di Tony Scott (1986)
Il colore dei soldi (The Color of Money), regia di Martin Scorsese (1986)
Cocktail, regia di Roger Donaldson (1988)
Rain Man - L'uomo della pioggia (Rain Man), regia di Barry Levinson (1988)
Nato il quattro luglio (Born on the Fourth of July), regia di Oliver Stone (1989)
Giorni di tuono (Days of Thunder), regia di Tony Scott (1990)
Cuori ribelli (Far and Away), regia di Ron Howard (1992)
Codice d'onore (A Few Good Men), regia di Rob Reiner (1992)
Il socio (The Firm), regia di Sydney Pollack (1993)
Intervista col vampiro (Interview with the Vampire), regia di Neil Jordan (1994)
Mission: Impossible, regia di Brian De Palma (1996)
Jerry Maguire, regia di Cameron Crowe (1996)
Eyes Wide Shut, regia di Stanley Kubrick (1999)
Magnolia, regia di Paul Thomas Anderson (1999)
Mission: Impossible II, regia di John Woo (2000)
Vanilla Sky, regia di Cameron Crowe (2001)
Austin Powers in Goldmember, regia di Jay Roach (2002) - cameo
Minority Report, regia di Steven Spielberg (2002)
L'ultimo samurai (The Last Samurai), regia di Edward Zwick (2003)
Collateral, regia di Michael Mann (2004)
La guerra dei mondi (War of the Worlds), regia di Steven Spielberg (2005)
Mission: Impossible III, regia di J.J. Abrams (2006)
Leoni per agnelli (Lions for Lambs), regia di Robert Redford (2007)
Tropic Thunder, regia di Ben Stiller (2008)
Operazione Valchiria (Valkyrie), regia di Bryan Singer (2008)
Innocenti bugie (Knight & Day), regia di James Mangold (2010)
Mission: Impossible - Protocollo fantasma (Mission: Impossible - Ghost Protocol), regia di Brad Bird (2011)
Rock of Ages, regia di Adam Shankman (2012)
Jack Reacher - La prova decisiva (Jack Reacher), regia di Christopher McQuarrie (2012)
Oblivion, regia di Joseph Kosinski (2013)
Edge of Tomorrow - Senza domani (Edge of Tomorrow), regia di Doug Liman (2014)
Mission: Impossible - Rogue Nation, regia di Christopher McQuarrie (2015)
Jack Reacher - Punto di non ritorno (Jack Reacher: Never Go Back), regia di Edward Zwick (2016)
La mummia (The Mummy), regia di Alex Kurtzman (2017)
Barry Seal - Una storia americana (American Made), regia di Doug Liman (2017)
Mission: Impossible - Fallout, regia di Christopher McQuarrie (2018)
Top Gun: Maverick, regia di Joseph Kosinski (2021)
Mission: Impossible 7, regia di Christopher McQuarrie (2021)


=== Produttore ===
Mission: Impossible, regia di Brian De Palma (1996)
Without Limits, regia di Robert Towne (1998)
Mission: Impossible II, regia di John Woo (2000)
The Others, regia di Alejandro Amenábar – produttore esecutivo (2001)
Vanilla Sky, regia di Cameron Crowe (2001)
Narc - Analisi di un delitto (Narc), regia di Joe Carnahan – produttore esecutivo (2002)
L'inventore di favole (Shattered Glass), regia di Billy Ray – produttore esecutivo (2003)
L'ultimo samurai (The Last Samurai), regia di Edward Zwick (2003)
Elizabethtown, regia di Cameron Crowe (2005)
Chiedi alla polvere (Ask the Dust), regia di Robert Towne (2006)
Mission: Impossible III, regia di J. J. Abrams (2006)
Mission: Impossible - Protocollo fantasma (Mission: Impossible – Ghost Protocol), regia di Brad Bird (2011)
Jack Reacher - La prova decisiva (Jack Reacher), regia di Christopher McQuarrie (2012)
Mission: Impossible - Rogue Nation, regia di Christopher McQuarrie (2015)
Jack Reacher - Punto di non ritorno (Jack Reacher: Never Go Back), regia di Edward Zwick (2016)
Mission: Impossible - Fallout, regia di Christopher McQuarrie (2018)
Top Gun: Maverick, regia di Joseph Kosinski (2021)


== Premi e riconoscimenti ==
Premio Oscar
1990 - Candidatura al miglior attore protagonista per Nato il quattro luglio
1997 - Candidatura al miglior attore protagonista per Jerry Maguire
2000 - Candidatura al miglior attore non protagonista per MagnoliaGolden Globe

1984 - Candidatura al miglior attore in un film commedia o musicale per Risky Business - Fuori i vecchi... i figli ballano
1990 - Miglior attore in un film drammatico per Nato il quattro luglio
1993 - Candidatura al miglior attore in un film drammatico per Codice d'onore
1997 - Miglior attore in un film commedia o musicale per Jerry Maguire
2000 - Miglior attore non protagonista per Magnolia
2004 - Candidatura come miglior attore in un film drammatico per L'ultimo samurai
2009 - Candidatura come miglior attore non protagonista per Tropic ThunderDavid di Donatello

2005 - David di Donatello SpecialeAltri premi

MTV Movie Awards 1994: Candidatura per la Miglior performance maschile e come Attore più attraente per Il socio
Kids' Choice Awards 1997: Candidatura come miglior attore per Mission: Impossible
MTV Movie Award 1997 - Miglior attore per Jerry Maguire
Nastri d'argento 2000 - Nastro d'argento speciale per Mission: Impossible II
Teen Choice Awards 2000: Candidatura come miglior attore e miglior scena da annientare per Mission: Impossible II
MTV Movie Award 2001 - Miglior performance maschile per Mission: Impossible II
Blockbuster Entertainment Awards 2001: Candidatura come miglior attore in un film d'azione per Mission: Impossible II
Kids' Choice Awards 2001: Candidatura come miglior attore per Mission: Impossible II
Saturn Awards 2002 - Miglior attore per Vanilla Sky
2017 Razzie Award - Peggior attore protagonista per La mummia


== Doppiatori italiani ==
Nelle versioni in italiano dei suoi film, Tom Cruise è stato doppiato da: 

Roberto Chevalier in Top Gun, Rain Man - L'uomo della pioggia, Nato il quattro luglio, Giorni di tuono, Cuori ribelli, Codice d'onore, Il socio, Intervista col vampiro, Mission: Impossible, Jerry Maguire, Magnolia, Mission: Impossible II, Vanilla Sky, Austin Powers in Goldmember, Minority Report, L'ultimo samurai, Collateral, Leoni per agnelli, Tropic Thunder, Operazione Valchiria, Innocenti bugie, Mission: Impossible - Protocollo fantasma, Rock of Ages, Jack Reacher - La prova decisiva, Oblivion, Edge of Tomorrow - Senza domani, Going Clear - Scientology e la prigione della fede, Mission: Impossible - Rogue Nation, Jack Reacher - Punto di non ritorno, La mummia, Barry Seal - Una storia americana, Mission: Impossible - Fallout, Top Gun Maverick
Mauro Gravina in Taps - Squilli di rivolta, Il colore dei soldi, Cocktail
Riccardo Rossi ne La guerra dei mondi, Mission: Impossible III
Gianni Williams in Amore senza fine
Giuseppe Paraldi ne I ragazzi della 56ª strada
Christian Fassetta in Un week-end da leone - Una gita da sballo
Tonino Accolla in Risky Business - Fuori i vecchi... i figli ballano
Fabio Boccanera ne Il ribelle
Luca Lionello in Legend
Massimo Popolizio in Eyes Wide Shut
Sacha De Toni in Amore senza fine (ridoppiaggio)


== Note ==


== Voci correlate ==
Celebrità della Hollywood Walk of Fame


== Altri progetti ==

 Wikiquote contiene citazioni di o su Tom Cruise
 Wikimedia Commons contiene immagini o altri file su Tom Cruise


== Collegamenti esterni ==

 Sito ufficiale, su tomcruise.com. 
 Tom Cruise (canale ufficiale), su YouTube. 
 Tom Cruise, su Treccani.it – Enciclopedie on line, Istituto dell'Enciclopedia Italiana. 
(EN) Tom Cruise, su Enciclopedia Britannica, Encyclopædia Britannica, Inc. 
(EN) Tom Cruise, su Goodreads. 
 Tom Cruise, su Last.fm, CBS Interactive. 
(EN) Tom Cruise, su AllMusic, All Media Network. 
(EN) Tom Cruise, su Discogs, Zink Media. 
(EN) Tom Cruise, su MusicBrainz, MetaBrainz Foundation. 
(EN) Tom Cruise, su WhoSampled. 
(EN) Tom Cruise, su Internet Movie Database, IMDb.com. 
(EN) Tom Cruise, su AllMovie, All Media Network. 
(EN) Tom Cruise, su TV.com, CBS Interactive Inc. 
(DE, EN) Tom Cruise, su filmportal.de.